#+TITLE: 雲笈七籤-唐-張君房
#+DATE: 2016-06-11 12:27:14
#+SOURCE: github.com/kanripo/KR5d0055 master c6156229                
雲笈七籖序學一
祀汾陰之歲(臣)隸職霜臺作句稽之吏越明
年秋以鞫獄無狀謫掾于寧海冬十月會
聖祖天尊降延恩殿而
眞宗皇帝親奉靈儀躬承寶訓啓綿鴻於
帝系濬清發於
仙源誕告萬邦凝休百世於是
天子銳意於至教矣在先時盡以秘閣道書
太清寶藴出降於餘杭郡俾知郡故樞宻直
學士戚綸漕運使今翰林學士陳堯佐選道
士沖素大師朱益謙馮德之等專其修較俾
成藏而進之然其綱條漶漫部分參差與瓊
綱玉緯之目舛謬不同歲月坐遷科條未究
適綸等上言以(臣)承乏委屬其績時故相司
徒王欽若總統其事亦誤以(臣)爲可使之又
明年冬就除(臣)著作佐郞俾專其事(臣)于時
盡得所降到道書并續取到蘇州舊道藏經
本千餘卷越州台州舊道藏經本亦各千餘
卷及朝廷續降到福建等州道書明使摩尼
經等與諸道士依三洞綱條四部録略品詳
科格商較異同以銓次之僅能成藏都盧四
千五百六十五卷起千字文天字爲函目終
於宫字號得四百六十六字且題曰
大宋天宫寶藏距天禧三年春寫録成七藏
以進之(臣)涉道日淺丁時幸深詎期塵土之
蹤坐忝神仙之軄蛙跳缺甃積迷虷蟹之區
蚋泊浮滓但局醯鷄之覆雖年棲暮景而寶
重分陰於是精究三乘詳觀四輔採摭機要
屬類於文採晨燈虹映之微綜玉珮金璫之
說泥丸赤子九宫爰系於一方神室嬰兒百
道皆根於兩半至如三奔三景之妙九變十
化之精各探其門互稱要妙刻舟求劔體貌
何殊待兎守株㫖意寧逺因兹探討遂就編
聯掇雲笈七部之英略寶藴諸子之奧總爲
百二十卷事僅萬條習之可以階雲漢之遊
覽之可以極天人之際考覈類例盡著指歸
上以酬
眞宗皇帝委遇之恩次以備
皇帝陛下乙夜之覽下以稗文館校讎之軄
外此而往少暢
玄風耳(臣)君房謹序



















雲笈七籤卷之一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　道德部
　　　總叙道德
老君指歸曰太上之象莫高乎道德其次莫
大乎神明其次莫大乎太和其次莫崇乎天
地其次莫著乎陰陽其次莫明乎大聖夫道
德所以可道而不可原也神明所以可存而
不可伸也太和所以可體而不可化也天地
所以可行而不可宣也陰陽所以可用而不
可傳也大聖所以可觀而不可言也故度之
所度者知而數之所數者少知之所知者淺
而爲之所爲者薄至衆之衆不可數而至大
之大不可度微妙窮理非知之所能測大成
之至非爲之所能得天地之間禍亂患咎非
事之所能克也故不道之道不德之德政之
元也不名之名亡功而功化之根也是故王
者有爲而天下有欲去醇而離厚清化而爲
濁開人耳目示以聲色養以五味說以功德
教以仁義導以禮節民如寢覺出於冥室登
丘陵而盻八方覽參辰而見日月故化可言
而德可列功可陳而名可别是以知放流而
邪僞作道德壅蔽神明隔絶百殘萌生太和
消竭天下徨徨迷惑馳騁是非之境失其自
然之節情變至化糅於萬物悴憔黧黑憂患
滿腹不安其生不樂其俗喪其天年皆傷暴
虐是以君臣相顧而營營父子相念而戀戀
兄弟相憂而悽悽民人恐懼而愯身愯身相
結死不旋踵爲患禍也父子戀戀兄弟悽悽
昏定晨省出辭入面爲夭傷也臣見其君五
色無主疾趨力拜翕肩促肘稽首膝行以嚴
其上者爲不相親也故可道之道道德彰而
非自然也可名之名功名顯而非素眞也
老君指歸略例曰夫物之所以生功之所以
成必生乎無形形由乎無名無形無名者萬
物之宗也不温不涼不宫不商聽之不可得
而聞視之不可得而彰體之不可得而知味
之不可得而嘗故其爲物也則混成爲象也
則無形爲音也則希聲爲味也則無呈故能
爲品物之宗主包通天地靡使不經也若温
也則不能涼矣宫也則不能商矣形必有所
分聲必有所屬故象而形者非大象也音而
聲者非大音也然則四象不形則大象無以
暢五音不聲則大音無以至四象形而物無
所主焉則大象暢矣五音聲而心無所適焉
則大音至矣故執大象則天下往用大音則
風俗移無形暢天下雖徃徃而不能釋也希
聲至風俗雖移移而不能辯也是故天生五
物無物爲用聖行五教不言爲化是以道可
道非常道名可名非常名也五物之母不炎
不寒不柔不剛五教之母不皦不昧不恩不
傷雖古今不同時移俗易此不變也所謂自
古及今其名不去者也天不以此則物不生
治不以此則功不成故古今通終始同執古
可以御今證今可以知古始此所謂常者也
無皦昧之狀温涼之象故知常曰明也物生
功成莫不由乎此故以閱衆甫也夫奔電之
疾猶不足以一時周御風之行猶不足以一
息期善速在不疾善至在不行故可道之盛
未足以官天地有形之極未足以府萬物是
故歎之者不能盡乎斯美詠之者不能暢乎
斯弘名之不能當稱之不能既名必有所分
稱必有所由有分則有不兼有由則有不盡
不兼則大殊其眞不盡則不可以名此可演
而明也夫道也者取乎萬物之所由也玄也
者取乎幽冥之所出也深也者取乎探賾而
不可究也大也者取乎彌綸而不可極也逺
也者取乎緬邈而不可及也微也者取乎幽
微而不可睹也然則道玄深大妙逺之言各
有其義未盡其極者也然彌綸無極不可名
細微妙無形不可名大是以經云字之曰道
謂之曰玄而不名也然則言之者失其常名
之者離其眞爲之則窒其性執之則失其原
矣是以聖人不以言爲主則不違其常不以
名爲常則不離其眞不以爲爲事則不敗其
性不以執爲制則不失其原矣然則老君之
文欲辯而詰者則失其㫖也欲名而責者則
違其義也故其大歸也論太始之原以明自
然之性演幽冥之極以定惑罔之迷因而不
爲損而不施崇本以息末守母以存子賤夫
巧術爲在未有無責於人必求諸已此其大
要也而法者尚乎齊同而形以檢之名者尚
乎定眞而言以正之儒者尚乎全愛而譽以
進之墨者尚乎儉嗇而智以立之雜者尚乎
衆美而總以行之夫形以檢物巧僞必生名
以定物理恕必失譽以進物爭尚必超矯以
立物乖違必作雜以行物穢亂必興斯皆用
其子而棄其母物失所載未足守也然致同
塗而異至合㫖而趨乖而學者惑其所致迷
其所趨觀其齊同則謂之法睹其定眞則謂
之名察其純愛則謂之儒鑒其儉嗇則謂之
墨見其不系則謂之雜隨其所鑒而正名焉
順其所好而執意焉故使有紛紜愼錯之論
殊趨辨析之爭蓋由斯矣又其爲文也舉終
以證始本始以盡終開而弗達導而弗牽尋
而後既其義推而後盡其理善法事始以首
其論明夫會歸以終其文故使同趨而感發
於事者莫不美其興言之始因而演焉異㫖
而獨構者莫不說其會歸之徴以爲證焉夫
塗雖殊必同其歸慮雖百必均其致而舉夫
歸致以明至理故使觸類而思者莫不欣其
思之所應以爲得其義焉凡物之所以存乃
反其形功之所以尅乃反其名夫存者不以
存爲存以其不忘亡也安者不以安爲安以
其不忘危也故保其存者亡不忘亡者存安
其位者危不忘危者安善力舉秋毫善聽聞
雷霆此道之與形反也安者實安而曰非安
之所安存者實存而曰非存之所存侯王實
尊而曰非尊之所尊皆理之大者也名號生
乎形狀稱謂出乎涉求名號不虛生稱謂不
虚出故名號則大失其㫖稱謂則未盡其極
是以謂玄則玄之又玄稱道則域中有四大
也
韓非子主道篇曰道者萬物之始(物從道生)
(故曰始)是非之紀也(是非因道彰故日紀)是
以明君守始以知萬物之源治紀以知善敗
之端故虚靜以待令令名自命也令事自定
也虛則知實之情靜則知動者正有言者自
爲名有事者自爲形形名參同君乃無事焉
故曰君無見其欲臣將自雕琢(臣因欲雕琢)
(以稱之)君無見其意臣將自表異(君見其志)
(臣用其意以稱之)故曰去好去惡臣乃見素
去賢去智臣乃自備故有智而不以慮使萬
物知其處有行而不以賢觀臣下之所因有
勇而不以怒使群臣盡其武是故去智而有
明去賢而有功去勇而有强群臣守職百官
有常因能而使之是謂習常故曰寂乎其無
位而處寥乎莫得其所名明君無爲於上群
臣悚懼於下明君之道使智者盡其慮而君
因以斷事故君不窮於智賢者敕其材君因
而任之故君不窮於能有功則君有其賢有
過則臣任其罪故君不窮於名是故不賢而
爲賢者師不智而爲智者正臣有其勞君有
其成功此之謂賢主之經也
淮南鴻烈曰夫道者覆天載地廓四方拆八
極高不可際深不可測包裹天地禀授無形
原流泉浡沖而徐盈混混汩汩濁而徐清故
植之而塞于天地横之而彌于四海施之無
窮而無所朝夕舒之幎於六合卷之不盈於
一握約而能張幽而能明弱而能强柔而能
剛横四維而含陰陽紘宇宙而章三光甚淖
而滒甚纖而微山以之高淵以之深獸以之
走鳥以之飛日月以之明星辰以之行麟以
之遊鳳以之翔太古二皇得道之柄立於中
央神與化遊以撫四方是故能天運地滯輪
轉而無廢水流而不止與萬物終始風興雲
蒸事無不應雷聲雨降並應無窮鬼出電入
龍興鸞集釣旋轂轉周而復帀已雕已琢還
反於樸無爲爲之而合于道無爲言之而通
乎德恬愉無矜而得于和有萬不同而便于
性神託於秋毫之末而大與宇宙之總其德
優天地而合陰陽節四時而調五行呴俞覆
育萬物群生潤於草木浸于金石禽獸碩大
毫毛潤澤羽翼奮也角觡生也獸胎不殰鳥
卵不□父無喪子之憂兄無哭弟之哀童子
不孤婦人不孀虹蜺不出賊星不行含德之
所致夫太上之道生萬物而不有成化象而
弗宰跂行喙息嬛飛蠕動待而後生莫之知
德待之後死莫之能怨得以利者不能譽用
而敗者不能非收聚畜積而不加富布施稟
授而不益貧周旋而不可究纖微而不可勤
累之而不高墮之而不平益之而不衆損之
而不寡斲之而不薄殺之而不殘鑿之而不
深墳之而不淺惚兮恍兮不可爲象兮恍兮
惚兮用不屈兮幽兮冥兮應無形兮邃兮洞
兮不虚動兮與柔剛卷舒兮與陰陽俛仰兮
葛仙公五千文經序曰老君體自然而然生
乎太無之先超乎無因經歷天地終始不可
稱載窮乎無窮極乎無極也與大道而輪化
爲天地而立根布氣於十方抱道德之至純
浩浩蕩蕩不可名也煥乎其有文章巍乎其
有成功淵乎其不可量堂堂乎爲神明之宗
三光持以朗照天地禀之得生乾坤運以吐
精高而無民貴而無位覆載無窮是故八方
諸天普弘大道開關已前復下爲國師代代
不休人莫能知之匠成萬物而不言我爲玄
之德也故衆聖所共宗道尊德貴夫莫之爵
而常自然惟老氏乎周時復託神李母剖左
腋而生生即皓然號曰老子老子之號因玄
而出在天地之先無衰老之期故曰老子世
人謂老子當始於周代老子之號始於無數
之劫窈窈冥冥眇邈久逺矣周室世衰大道
不行西遊天下關令尹喜曰大道將隱乎願
爲我著書於是作道德二篇五千文上下經
焉老君戒文云老君生玄洪聖堂爾時未有
天地日月手無所攀足無所躡懸身而處不
墮不落身著三光之衣照於虚芒如今日月
之光也
混元皇帝聖紀序曰原夫大道玄菽理極無
爲上德沖虚義該衆妙是以精凝眞一非假
物以稱生形結九空不待有而成體含神太
混毓粹幽原恍惚帝先希微至極故能眞融
金闕教逸不言惠渙玉京慈光有物二儀持
以覆載萬品賴以滋榮神冠陰陽功成造化
先天地而獨立後塵劫而無昧
唐開元皇帝道德經序曰昔在元聖强著玄
言權輿眞宗啓迪來裔遺文誠在精義頗乖
撮其指歸雖蜀嚴而猶病摘其章句自河公
而或略其餘浸微固不足數則我玄元妙㫖
豈其將墜朕誠寡薄常感斯文猥承有後之
慶恐失無爲之理每因清宴輒叩玄關隨所
意得遂爲箋注豈成一家之說但備遺闕之
文今兹絶筆是詢於衆公卿臣庶道釋二門
有能超予類於卜商鍼疾同於左氏渴於納
善朕所虛懷苟副斯言必加厚賞且如諛臣
自聖幸非此流懸巿相矜亦云小道既其不
諱咸可直言勿爲來者所嗤以重朕之不德
唐異筠玄綱論道篇曰道者何也虛無之系
造化之根神明之本天地之元其大無外其
微無内浩曠無端杳冥無際至幽靡察而大
明垂光至靜無心而品物有方混漠無形菽
寥無聲萬象以之生五行以之成生者無極
成者有虧生生成成今古不移此之謂道也
德者何也天地所禀陰陽所資經以五行緯
以四時牧之以君訓之以師幽明動植咸暢
其冝澤流無窮群生不知謝其功惠加無極
百姓不知賴其力此之謂德也然則通而生
之謂之道道固無名焉畜而成之謂之德德
固無稱焉嘗試論之天地人物仙靈鬼神非
道無以生非德無以成生者不知其始成者
不見其終探奧索隱孰窺其宗入有之末出
無之先莫究其朕謂之自然自然者道德之
常天地之綱也又曰道德者天地之祖天地
者萬物之父帝王者三才之主然則道德天
地帝王一也而有今古澆淳之異堯桀理亂
之殊者何哉夫道德無興衰人倫有否泰古
今無變易情性有推遷故運將泰乎則至陽
眞精降而爲主賢良輔而姦邪伏矣時將否
乎則太陰純精昇而爲主姦邪弼而賢良隱
矣天地之道陰陽有數故理亂之殊也所以
古淳而今澆者亦猶人幼愚而長慧也嬰兒
未孩則上古之含純粹也漸有所辯則中古
之尚仁義也成童可學則下古之崇禮智也
壯齒多欲則季世之競浮僞也變化之理世
俗之宜故有澆淳之異也覈其所以原其所
由子以習教而性移人以隨時而朴散雖然
父不可不教於子君不可不理於人教子所
於義方理人在於道德義方失則師友不可
訓也道德喪則禮樂不能理也雖加以刑罰
益以鞭楚難制於姦人賊子矣是以示童兒
以無誑則保於忠信化時俗以純素則安於
天和故非執道德以化人者未聞其至理也
唐陸希聲道德經傳序曰大道隱世教衰天
下方大亂當是時天必生聖人聖人憂斯民
之不底于治而扶衰救亂之術作周之末世
其幾矣於是仲尼闡三代之文以扶其衰老
氏據三皇之質以救其亂其揆一也蓋仲尼
之術興於文文以治情老氏之術本於質質
以復性性情之極聖人所不能異文質之變
萬世所不能一也易曰顯諸仁以文爲教之
謂也文之爲教其事彰故坦然明白坦然明
白則雅言者詳矣易曰藏諸用以質爲教之
謂也質之爲教其理微故深不可識深不可
識則妄作者衆矣夫惟老氏之術道以爲體
名以爲用無爲無不爲而格于皇極者也楊
朱宗老氏之體失於不及以至於貴身賤物
莊周術老氏之用失於太過故務欲絶聖棄
智申韓失老氏之名而弊於苛繳刻急王何
失老氏之道而流於虚無放誕此六子者皆
老氏之罪人也而世因謂老氏之指其歸不
合於仲尼故訾其名則曰槌提仁義絶滅禮
學病其道則曰獨任清虚不可以爲治於戲
世之迷其來逺矣是使老氏受誣於千載道
德不行於當世良有以也且老氏本原天地
之始歷陳古今之變先明道德次說仁義下
陳禮學之失刑政之煩言其馴致而然耳其
秉要執本在乎情性之極故其道始於身心
形於家國終於天下如此其備也而惑者尚
多云云豈不謂厚誣哉昔伏羲氏畫八卦象
萬物窮性命之理順道德之和老氏亦先天
地本陰陽推性命之極原道德之奥此與伏
羲同其原也文王觀太易九六之動貴剛尚
變而要之以中老氏亦察太易七八之正致
柔守靜而統之以大此與文王通其宗也孔
子祖述堯舜憲章文武導斯民以仁義之教
老氏亦擬議伏羲彌綸黄帝冒天下以道德
之化此與孔子合其權也此三君子者聖人
之極也老氏皆變而通之反而合之研至變
之機探至精之歸斯可謂至神者矣而王弼
以爲聖人與道合體老氏未能體道故阮籍
謂之上賢亞聖之人蓋同於輔嗣豈以老氏
經世之跡未足充其所言耶斯不然也於戲
聖人之在世也有有跡有無跡故道之不行
也或危身歷聘以天下爲其憂或藏名飛遯
示世故不能累有跡無跡殊途同歸斯實道
義之門非徒相反而已然則仲尼之所以出
老氏之所以處老氏之所以默仲尼之所以
語蓋屈伸隱顯之極也二子安能識之哉司
馬遷統序衆家以道德爲首可謂知本末矣
班固作古今人表乃詘老氏於第三品雖其
名可詘而道可貶乎哉於戲老氏之術見棄
於當代乆矣斯數子者之由也且仲尼親見
老氏歎其道曰猶龍乎從之問禮誠無間然
著在記傳後世不能探其意是以異端之說
紛然蓋迷之者不窮其源故非之者不盡其
致噫斯傳之不作則老氏之㫖或幾乎息矣
今故極其致顯其微使昭昭然與群聖人意
相合有能體其道用其名執古以御今致理
如反掌耳自昔言老氏術者獨太史公近之
爲治少得其道唯漢文耳其他皮傅詭說皆
不足取



雲笈七籖卷之一















雲笈七籖卷之二學二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　混元混洞開闢劫運部
　　　混元
混元者記事於混沌之前元氣之始也元氣
未形寂寥何有至精感激而眞一生焉元氣
運行而天地立焉造化施張而萬物用焉混
沌者厥中惟虚厥外惟無浩浩蕩蕩不可名
也廣大之㫖雖典册未窮祕妙之基而玄經
可見古今之言天者一十八家爰考否臧互
有得失則蓋混天儀之述有其言而亡其法
矣至如蒙莊逍遥之篇玉仲任論衡之說山
海經考其理舍列禦寇書其清濁漢武王黄
道張衡銅儀周髀之書宣夜之學昕天安天
之旨晁崇姚信之流義趣不同師資各異所
以虞喜虞聳劉焯葛洪宋有承天梁有祖暅
唐朝李淳風皆有述作廬江句股之術釋氏
俱舍之譚或託寓詞或申浮說若夫定兩規
之分次明二道之運行經緯不差上下無爽
者惟渾天法耳葛稚川言渾天之狀如鷄子
卵中之黄地乘天而中居天乘氣而外運三
百六十五度四分度之一半出地上半繞地
下二十八舍半隱半見此乃符上清之奧旨
契玄象之明驗矣
　　　空洞
道君曰元氣於眇莽之内幽冥之外生乎空
洞空洞之内生乎太無太無變而三氣明焉
三氣混沌生乎太虚而立洞因洞而立無因
無而生有因有而立空空無之化虚生自然
上氣曰始中氣曰元下氣曰玄玄氣所生出
乎空元氣所生出乎洞始氣所生出乎無故
一生二二生三三者化生以至九玄從九反
一乃入道眞氣清成天滓凝成地中氣爲和
以成於人三氣分判萬化禀生日月列照五
宿煥明上三天生於三氣之清處於無上之
上極乎無極也
　　　混沌
太始經云昔二儀未分之時號曰洪源溟涬
濛鴻如鷄子狀名曰混沌玄黄無光無象無
音無聲無宗無祖幽幽冥冥其中有精其精
甚眞彌綸無外湛湛空虚於幽原之中而生
一氣焉化生之後九十九萬億九十九萬歲
乃化生三氣各相去九十九萬億九十九萬
歲共生無上也自無上生後九十九萬億九
十九萬歲乃生中二氣也中三氣也中二氣
中三氣各相去九十九萬億九十九萬歲三
合成德共成玄老也自玄老生後九十九萬
億九十九萬歲乃化生下三氣也下三氣各
相去九十九萬億九十九萬歲三合成德共
成太上也靈寶經曰一氣分爲玄元始三氣
而理三寶三寶皆三氣之尊神號生三氣三
號合生九氣九氣出乎太空之先隱乎空洞
之中無光無象無形無名無色無緒無音無
聲導運御世開關玄通三色混沌乍存乍亡
運推數極三氣開光氣清高澄積陽成天氣
結凝滓積滯成地九氣列正日月星宿陰陽
五行人民品物並受成生天地萬化自非三
氣所育九氣所導莫能生也三氣爲天地之
尊九氣爲萬物之根故三合成德天地之極
也
　　　混洞
太眞科云混洞之前道氣未顯於恍莽之中
有無形象天尊謂無象可察也後經一劫乃
有無名天尊謂有質可睹不可名也又經一
劫乃生元始天尊謂有名有質爲萬物之初
始也極道之宗元挺生乎自然壽無億之數
不始不終永存綿綿消則爲氣息則爲人不
無不有非色非空居上境爲萬天之元居中
境爲萬化之根居下境爲萬帝之尊無名可
宗强名曰道
　　　劫運
上清三天正法經云天圓十二綱地方十二
紀天綱運關三百六十輪爲一周地紀推機
三百三十輪爲一度天運三千六百周爲陽
勃地轉三千三百度爲陰蝕天氣極於太陰
地氣窮於太陽故陽激則勃陰否則蝕陰陽
勃蝕天地氣反天地氣反乃謂之小劫小劫
交則萬帝易位九氣改度日月縮運陸地通
於九泉水母决於五河大鳥屯於龍門五帝
受會於玄都當此之時凶穢滅種善民存焉
天運九千九百周爲陽蝕地轉九千三百度
爲陰勃陽蝕則氣窮於太陰陰勃則氣極於
太陽故陰否則蝕陽激則勃陰陽蝕勃則天
地改易天地改易謂之大劫大劫交則天地
翻覆河海湧决人淪山没金玉化消六合冥
一白尸飄於無涯孤爽悲於洪波大鳥掃穢
於靈嶽水母受事於九河五龍吐氣於北元
天馬玄轡以徒魔赤鎻伏精於辰門歲星滅
王於金羅日月昏翳於三豪之館五氣停暈
於九嶺之巓龍王鼓華於東井之上河侯受
對於九海之下聖君顯駕於明霞之館五帝
科簡於善惡當此之時萬惡絶種鬼魔滅跡
八荒四極萬不遺一至於天地之會自非高
上三天所不能禳自無青籙白簡所不能脫
也又云天關在天西北之角與斗星相御北
斗九星則天關之綱柄玉晨之華蓋梵行九
天十二辰之氣斗綱運關則九天並轉天有
四候之門九天合三十六候一晝一夜則斗
綱運關經一候之門晝夜三十六日則經三
十六候都竟則是九天一輪三百六十輪爲
九天一周九天一周則六天之氣皆還上三
天三天改運促會以催其度三千六百周則
爲小劫小劫交則九氣改正萬帝易位民亡
鬼滅善好清治六合寧一九千九百周爲大
劫終大劫終則九天數盡六天運窮運窮則
氣激於三五群妖凶横因時而行放毒滅民
此皆運窮數極乘機而鼓以至於此也地機
在東南之分九泉之下則九河之口吐翕靈
機上通天源之淘注傍吞九洞之淵澳以十
二時紀推四會之水東迴一晝一夜則氣盈
並湊九河之機晝夜三十三日機轉西北迴
東北張西南翕東南張則溢翕則虧周於四
會天源下流通波是爲一轉三百三十轉爲
一度一度則水母促會於龍王河侯受封於
三天三千三百度謂之陰否陰否則蝕陰蝕
則水涌河決山淪地没九千三百度爲大劫
之終陰運之極當此之時九泉涌於洪波水
母鼓於龍門山海冥一六合坦然此陰運之
充地氣之激也又云赤精開皇元年七月七
日丙午中時登琳琅之都月之上館受符於
元始天王開金陽玉匱玄和玉女口命出皇
民録譜自開皇已前三象明曜以來至于開
皇經累億之劫天地成敗非可稱載九天丈
人於開皇時筭定元元校推劫運白簡青籙
得道人名記皇民譜録數極唐堯是爲小劫
一交其中損益有二十四萬人應爲得者自
承唐之後數四十六丁亥前後中間甲申之
年乃小劫之會人名應定在此之際陽九百
六二氣離合吉凶交會得過者特爲免哉然
甲申之後其中壬辰之初數有九周至庚子
之年吉凶候見其道審明當有赤星見於東
方白彗干於月門祅子續黨於蟲口亂群墳
尸於越川人啖其種萬里絶煙强臣稱霸弱
主蒙塵其後當有五靈昺瑞義合本根龍精
之後續族之君平滅四虜應符者隆龍虎之
世三六乃清民無横命柞無危患自承唐之
後四十六丁亥是三劫之周又從數五十五
丁亥至壬辰癸巳是也則是大劫之周天翻
地覆金玉化消人淪山没六合冥一天地之
改運非眞所如何惟高上三天白簡青籙乃
得晏鴻翮而騰翔飛景霄而盼目耳此玄和
玉女口命金陽玉匱論天地之成敗吉凶之
兆也
上清八景飛經云大劫之周三道虧盈二氣
合離理物有期承唐之世陽九放灾剪除兇
勃搜採上眞也
老君戒文云西向流沙中無量國有巨石高
二百丈周旋一千五百里巨石北則有芥子
城壁方四十里四面石壇高二十丈飛仙一
歲送一芥子著此城中以衣拂巨石令消與
平地無别芥子城令滿中芥子則時運周劫
世轉一階也靈寶齋戒威儀經訣下云石如
崑山芥子滿四十里中天人羅衣百年一度
拂盡此石取芥子一枚譬如一劫之終若是
之久誰當悟斯者也
又靈寶天地運度經云靈寶自然運度有大
陽九大百六也小陽九小百六也三千三百
年爲小陽九小百六也九千九百年爲大陽
九大百六也夫天自謂之陽九也地虧謂之
百六也至金天氏之後甲申之歲是其天地
運度否泰所終陽九百六會至時道德方明
兇醜頓肆聖君受任於壬辰之年也
　　　太上老君開天經
蓋聞未有天地之間太清之外不可稱計虛
無之裏寂寞無表無天無地無陰無陽無日
無月無晶無光無東無西無青無黄無南無
北無柔無剛無覆無載無壞無藏無賢無聖
無忠無良無去無來無生無亡無前無後無
圓無方百億變化浩浩蕩蕩無形無象自然
空玄窮之難極無量無邊無高無下無等無
偏無左無右高下自然唯吾老君猶處空玄
菽寥之外玄虚之中視之不見聽之不聞若
言有不見其形若言無萬物從之而生八表
之外漸漸始分下成微妙以爲世界而有洪
元洪元之時亦未有天地虚空未分清濁未
判玄虚寂寥之裏洪元一治至於萬劫洪元
既判而有混元混元一治萬劫至于百成百
成亦八十一萬年而有太初太初之時老君
從虚空而下爲太初之師口吐開天經一部
四十八萬卷一卷有四十八萬字一字辟方
一百里以教太初太初始分别天地清濁剖
判溟滓鴻濛置立形象安堅南北制正東西
開闇顯明光格四維上下内外表裏長短麤
細雌雄白黑大小尊卑常如夜行太初得此
老君開天之經清濁已分清氣上昇爲天濁
氣下沉爲地三綱既分從此始有天地猶未
有日月天欲化物無方可變便乃置生日月
在其中下照闇冥太初時雖有日月未有人
民漸始初生上取天精下取地精中間和合
以成一神名曰人也天地既空三分始有生
生之類無形之象各受一氣而生或有朴氣
而生者山石是也動氣而生者飛走是也精
氣而生者人是也萬物之中人最爲貴太初
一治至於萬劫人民之初故曰太初是時唯
有天地日月人民都未有識名太初既没而
有太始太始之時老君下爲師口吐太始經
一部教其太始置立天下九十一劫九十一
劫者至於百成百成者亦八十一萬年太始
者萬物之始也故曰太始流轉成練素象於
中而見氣實自變得成陰陽太始既没而有
太素太素之時老君下降爲師教示太素以
法天下八十一劫至於百成亦八十一萬年
太素者萬物之素故曰太素太初已下太素
已來天生甘露地生醴泉人民食之乃得長
生死不知葬埋棄屍於逺野名曰上古太素
既没而有混沌混沌之時始有山川老君下
爲師教示混沌以治天下七十二劫混沌流
行成其山川五嶽四瀆高下尊卑乃其始起
也混沌以來始有識名混沌號生二子大者
胡臣小者胡靈胡臣死爲山嶽神胡靈死爲
水神因即名爲五嶽四瀆山川高下混沌既
没而有九宫九宫之時老君下爲師口吐乾
坤經一部結其九宫識名天地清氣爲天濁
氣爲地從九宫以來天是陽地是陰陽者剛
强逺視難睹在天成象日月星辰是也在地
成形五嶽四瀆是也在人成生心肝五臟是
也分别名之有異總而名之是一也取三剛
名也九宫没後而有元皇元皇之時老君下
爲師口吐元皇經一部教元皇治於天下始
有皇化通流後代以漸成之元皇之後次有
太上皇太上皇之時老君下爲師教示太上
皇以治天下太上皇之後而有地皇地皇之
後而有人皇人皇之後而有尊廬尊廬之後
而有句婁句婁之後而有赫胥赫胥之後而
有太連太連已前混沌以來名曰中古爾時
天生五炁地生五味人民食之乃得延年太
連之後而有伏羲生於一源之始繼天而生
調習陰陽以定八卦自伏羲已前五經不載
書文不達唯有老君從天虚空無億河沙在
太清之外不可稱計大道既分天地以來開
置皇化轉佐天帝通流後世以自記之伏羲
之時老君下爲師號曰無化子一名鬱華子
教示伏羲推舊法演陰陽正八方定八卦作
元陽經以教伏羲伏羲已前未有姓字直有
其名爾時人民朴直未有五穀伏羲方教以
張羅網捕禽獸而食之皆衣毛茹血腥臊臭
穢男女無别不相嫉妬冬則穴處夏則巢居
伏羲没後而有女媧女媧没後而有神農神
農之時老君下爲師號曰大成子作太微經
教神農嘗百草得五穀與人民播植遂食之
以代禽獸之命也神農没後而有燧人燧人
時老君下爲師教示燧人鑚木出火續日之
光變生爲熟以除腥臊燧人没後而有祝融
祝融之時老君下爲師號廣壽子教修三綱
齊七政三皇修道人皆不病作按摩通精經
次有高原高陽高辛三世次有倉頡仲說教
書學文三皇之後而有軒轅黄帝黄帝之時
老君下爲師號曰力牧子消息陰陽作道戒
經道康經黄帝以來始有君臣父子尊卑以
别貴賤有殊黄帝之後次有少昊少昊之時
老君下爲師號曰隨應子作玄藏經爾時昇
平嘉禾生醴泉出麒麟至鳳凰來景星照少
昊之後次有帝顓頊顓頊之時老君下爲師
號曰元陽子作微言經顓頊没後而有帝嚳
帝嚳之後而有帝堯帝堯之時老君下爲師
號曰務成子作政事經帝堯之後而有帝舜
帝舜之時老君下爲師號曰尹壽子作太清
經帝舜之後而有夏禹夏禹之時老君下爲
師號曰直寧子作德誡經夏禹之後而有殷
湯殷湯之後而至周初周初時老君下爲師
號曰郭叔子作赤精經老君曰秘化之初吾
體虛無經歷無窮千變萬化先下爲師三皇
已前爲神化之本吾後化三皇五帝爲師并
及三王皆勸令修善天一地二人三時四音
五律六星七風八州九合有四十五子午卯
酉中央各有九筭戴九履一左三右七二四
爲肩六八爲足中有五龜體成八卦水流歸
末分八至丑葉落歸本分六至亥金剛本强
分二至未土王四季分四至已坎怨獨走離
明數四艮八高摻三從坤位乾當城坤與一
相逐巽吁天門從乾貸一震雷動澤從兊所
減辰午酉亥自刑之卦各内其八卦以成餘
有九筭成易字老君即演行期術曰行期之
法自有術先舉坎就坤二西南王母東青龍
習氣發裔地户間巽上四期入中宫筭出中
宫昇於乾西之大澤華山巓東北之上寅艮
間南之炎火離霍山幡然變化北入玄


雲笈七籖卷之二
雲笈七籖卷之三學三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　道教本始部
　　　道教序
上古無教教自三皇五帝以來有矣教者告
也有言有理有義有授有傳言則宣教則告
因言而悟教明理理明則忘言既有能教所
教必在能師所師是有自然之教神明之教
此二教無師資也神明之教義說則有據理
則無正眞之教三皇五帝返俗之教訓世之
教宜分權實且斯五教啓乎一眞自然教者
元氣之前淳朴未散杳冥寂爾顥曠空洞無
師說法無資受傳無終無始無義無言元氣
得之而變化神明得之而造作天地得之而
覆載日月得之而照臨上古之君得之而無
爲無爲教之化也神明之教者朴散爲神明
夫器莫大於天地權莫大於神明混元氣而
周運叶至道而裁成整圓清而立天制方濁
而爲地溥靈通而化世界眞和氣而成人倫
陰陽莫測其端倪神鬼不知其情狀正眞之
教者無上虚皇爲師元始天尊傳授洎乎玄
粹秘於九天正化敷於代聖天上則天尊演
化於三清衆天大弘眞乘開導仙階人間則
伏羲受圖軒轅受符高辛受天經夏禹受洛
書四聖禀其神靈五老現於河渚故有三墳
五典常道之教也返俗之教者玄元大聖皇
帝以理國理家靈文眞訣大布人間金簡玉
章廣弘天上欲令天上天下還淳返朴契皇
風也訓世之教者夫子傷道德衰喪闡仁義
之道化乎時俗將禮智而救亂則淳厚之風
逺矣噫立教者聖人救世愍物之心也悟教
則同聖人心同聖人心則權實雙忘言詮俱
泯方契不言之理意象固無存焉
　　　道教所起
尋道家經誥起自三元從本降迹成於五德
以三就五乃成八會其八會之字妙氣所成
八角垂芒凝空雲篆太眞按筆玉妃拂筵黄
金爲書白玉爲簡祕於諸天之上藏於七寶
玄臺有道即見無道即隱蓋是自然天書非
關倉頡所作今傳靈寶經者則是天眞皇人
於峨嵋山授於軒轅黄帝又天眞皇人授帝
嚳於牧德之臺夏禹感降於鍾山闔閭竊闚
於句曲其後有葛孝先之類鄭思逺之徒師
資相承蟬聯不絶其老君道德經乃是大乘
部攝正當三輔之經未入三洞之教今人學
多浮淺唯誦道德不識眞經即謂道教起自
莊周始乎柱下眷言弱喪深所哀哉蠡酌管
闚一至於此何者尋老君生於殷末長目周
初託神玄妙玉女處胎八十一載逍遥李樹
之下剖左腋而生生即皓然號曰老子指樹
爲氏因姓李焉其相也美眉黄色日月角懸
蹈五把十耳有三門鼻有雙柱周德下衰世
耳交喪平王三十三年十二月二十五日去
生西度青牛薄軬紫氣浮關遂付道德眞經
取關令尹喜由此明道家經誥非唯五千元
始天尊實殊老君豈唯年代差異亦有位號
不同若爲名三界一者欲界有六天即從度
人經太皇黄曾天數滿六天是欲界人壽命
萬歲人在世生不犯身業殺盜邪淫之罪來
生即登此天之中無六欲染著故生此天二
者色界有十八天即以次取之其天人壽億
萬歲若一生之中不犯身業貪嗔之罪得生
此天三者無色界天其中人壽命億劫歲若
人一生之中不惡口兩舌妄言綺語當來過
徃得居此天其中善男子善女人功行滿足
堪上四天者王母迎之登上四天其三界太
虚無上常融天太釋玉隆騰勝天龍變梵度
天太極平育賈奕天此四天名種民天即三
界之上三災所不及四種民天上有三清境
三清之上即是大羅天元始天尊居其中施
化敷教
　　　道教三洞宗元
原夫道家由肇起自無先垂跡應感生乎妙
一從乎妙一分爲三元又從三元變成三氣
又從三氣變生三才三才既滋萬物斯備其
三元者第一混洞太無元第二赤混太無元
第三冥寂玄通元從混洞太無元化生天寶
君從赤混太無元化生靈寶君從冥寂玄通
元化生神寶君大洞之跡别出爲化主治在
三清境其三清境者玉清上清太清是也亦
名三天其三天者清微天禹餘天大赤天是
也天寶君治在王清境即清微天也其氣始
青靈寶君治在上清境即禹餘天也其氣元
黄神寶君治在太清境即大赤天也其氣玄
白故九天生神章經云此三號雖殊本同一
也此三君各爲教主即是三洞之尊神也其
三洞者謂洞眞洞玄洞神是也天寶君說十
二部經爲洞眞教主靈寶君說十二部經爲
洞玄教主神寶君說十二部經爲洞神教主
故三洞合成三十六部尊經第一洞眞爲大
乘第二洞玄爲中乘第三洞神爲小乘從三
洞總成七部者洞眞洞玄洞神太玄太平太
清爲輔經太玄輔洞眞太平輔洞玄太清輔
洞神三輔合成三十六部正一盟威通貫總
成七部故曰三洞尊文七部玄教又從七部
汎開三十六部其三十六部者第一本文第
二神符第三玉訣第四靈圖第五譜録第六
戒律第七威儀第八方法第九衆術第十傳
記第十一讚誦第十二表奏右三洞各十二
部合成三十六部其三氣者玄元始三氣也
始氣青在清微天元氣黄在禹餘天玄氣白
在大赤天故云玄元始三氣也又從玄元始
變生陰陽和又從陰陽和變生天地人故道
德經云道生一一生二三生三三生萬物自
玄都玉京已下合有三十六天二十八天是
三界内八天是三界外其三界内者欲界色
界無色界從下六天爲欲界次十八天爲色
界次四天爲無色界三界合二十八天其三
界勝境身相端嚴從欲界天已上人壽命長
逺皆以黄金薦地白玉爲階珠玉珍寶自然
而有雖復歡樂並不免生死其次三界上四
天名爲種民天亦名聖弟子天亦名四梵天
此天人斷生死三災之所不能及其次即至
三境境别有左右中三宫宫别有仙王仙公
仙卿仙伯仙大夫别有一太上老君天師太
清境有九仙上清境有九眞玉清境有九聖
三九二十七位也其九仙者第一上仙二高
仙三大仙四玄仙五天仙六眞仙七神仙八
靈仙九至仙眞聖二境其號次第亦以上高
太玄天眞神靈至而爲次第最上一天名曰
大羅在玄都玉京之上紫微金闕七寶騫樹
麒麟師子化生其中三世天尊治在其内三
界二十八天其次四天其次三境最上大羅
合三十六天總是三尊所統故經云三界之
上眇眇大羅上無色根雲層峨峨唯有元始
浩劫之家三代天尊者過去元始天尊見在
太上玉皇天尊未來金闕玉晨天尊然太上
即是元始天尊弟子從上皇半劫以來元始
天尊禪位三代天尊亦有十號第一曰自然
二曰無極三曰大道四曰至眞五曰太上六
曰道君七曰高皇八曰天尊九曰玉帝十曰
陛下
　　　左乙混洞東蒙録
東海青華小童曰余忝植昔因曠劫貽果曩
辰恭承太上嘉命試守青華之宫紫雲蓋上
日月映傍衆仙玉女妙行眞人侍衛左右安
樂自然命登不死位毗上君統攝學生之人
奉迎太平後聖宫内東殿金房玉格有寶經
三百卷玉訣九千篇無數文誥彌劫不窮妙
理要方備在此内此内之要左乙爲端簉職
所當常用欣歡願濟一切同歸道源群生垢
滯諒難拯度太上大慈勑余嚴密隨運接引
導誘勿休念兹在心不敢暫替既正主學仙
簿録領受爲眞之人誓志宣通開奬成美天
寶禁重不得輕傳傳之必是其人先啓告太
上須有瑞應乃得施行三百寶軸左乙在前
思以廣救未遇其人學者雖多會眞者少出
之懼招泄寶之灾閉之慮延絶道之咎積感
淹時齋思累歲上相青童君共尋寶經題目
左乙東蒙之録又名三天不死之章又名智
慧長生妙訣又名上聖接生寶篇又名源洞
續善玉曆又名雌一混洞眞文中三品總名
簿録檢其上品名不死之録又名紫字青文
又名青録紫章又名紫書録文又名玉簡青
符次有中品名長生之籙又名黄籙白簡又
名玉牒金篇又名玉書金字又名金文玉符
次有下品名死籍之録一名丹章玄牒一名
黑簡朱文一名赤目石記一名勒退幽符知
下品録名得進入中品知中品録名即昇上
品知識名題尚能進品況乃解了修行者乎
　　　靈寶略紀
述曰經法元起量世所謂與虚空齊量信不
可計劫劫出化非所思議過去有劫名曰龍
漢爰生聖人號曰梵氣天尊出世以靈寶教
化度人無量其法光顯大千之界龍漢一運
經九萬九千九百九十九劫氣運終極天淪
地崩四海冥合乾坤破壞無復光明經一億
劫天地乃開劫名赤明有大聖出世號曰元
始天尊以靈寶教化其法興顯具如上說赤
明經二劫天地又壞無復光明具更五劫天
地乃開太上大道君以開皇元年託胎於西
方緑那玉國寄孕於洪氏之胞凝神瓊胎之
府三千七百年降誕於其國鬱察山浮羅之
嶽丹玄之阿側名曰器度字上開元及其長
乃啓悟道眞期心高道坐於枯桑之下精思
百日而元始天尊下降授道君靈寶大乘之
法十部妙經元始時仍住其國長樂舍中普
爲時俗人天開暢大法是時得道之人塵沙
非譬元始乃與道君遊履十方宣布法縁既
畢然後以法委付道君則賜道君太上之號
道君即爲廣宣經籙傳乎萬世爾時十方大
法布滿唯宛利城境法音未周而此土衆生
與法有縁在昔帝嚳時太上遺三天眞皇賫
靈寶五篇眞文以授帝嚳奉受供養彌其年
稔法籙傳乎世帝嚳將仙乃封之於鍾山鍾
山在西北弱水之外山高萬五千里至夏禹
登位乃登名山巡狩度弱水登鍾山遂得帝
嚳所封靈寶眞文於是奉持出世依法修行
禹唯自修而已不傳於世故禹得大神仙力
能鑿龍門通四瀆功畢川途治導天下又安
乃託尸見死其實非死也故智者美其迹眞
人知其靈禹未仙之前乃復封之鎭乎北嶽
及包山洞庭之室距昊王闔閭時王出遊包
山見一人在中問曰汝是何人答曰我姓山
名隱居闔閭曰子在山必有異見者試爲吾
取之隱居諾乃入洞庭訪遊乎地天一千五
百里乃至焉見一石城不敢輒入乃於外齋
戒三日然後入見其石城門開於室内玉几
上有素書一卷文字非常即便拜而奉出呈
闔閭闔閭即召群臣共觀之但其文篆書不
可識乃令人齎之問孔子使者忽然譎誑曰
昊王閑居殿堂忽有赤爲銜書來落殿前王
不解其意故令請問孔子愀然不答良久乃
言曰丘聞童謡云昊王出遊觀震湖龍威丈
人山隱居北上包山入靈墟乃入洞庭竊禹
書天帝大文不可舒此文長傳百六初若强
取出喪國廬若是此書者丘能知之赤烏所
銜則丘未聞使者乃自首謝曰實如所言於
是孔子曰此是靈寶五符眞文昔夏禹得之
於鍾山然後封之於洞庭之室使者反白闔
閭乃尊事之然其侈性慢易不能遵奉道科
而眞文乃飛上天不知所在後其子夫差嗣
位乃登勞山復得之奉崇供養自爾相承世
世録傳至三國時昊主孫權赤烏之年有瑯
琊葛玄字孝先孝先乃葛尚書之子尚書名
孝儒年八十乃誕玄玄多靈應年十三好慕
道德純粹忠信舉孝廉不就棄榮辭禄志尚
山水入天台山學道精思遐徹未周一年感
通太上遺三聖眞人下降以靈寶經授之其
第一眞人自稱太上玄一第一眞人鬱羅翹
其第二眞人自稱太上玄一第二眞人光妙
音其第三眞人自稱太上玄一第三眞人眞
定光三眞未降之前太上又命太極眞人徐
來勒爲孝先作三洞法師孝先凡所受經二
十三卷並語禀請問十卷合三十三卷孝先
傳鄭思逺又傳兄太子少傅海安君字孝爰
孝爰付子護軍悌悌即抱朴子之父抱朴從
鄭君盟鄭君授抱朴於羅浮山去世以付兄
子海安君至從孫巢甫以隆安之末傳道士
任延慶徐靈期等世世録傳支流分散孳孕
非一此大運之通應根而作者因緣冥會乃
神明之意有心君子可以取焉
　　　三寶雜經岀化序
夫衆先元起資乎本眞本眞清凝嶷然淵靜
湛體常住無去來相自古及今其名不去無
形無名爲萬物之宗矣三元經謂之衆生眞
父母者也我之所生乃是因縁和會寄胎父
母耳衆生靈照本資眞父母而生但以本性
旣微未能照見爲塵勞所惑遂便有身有身
之患萬累生焉是以轉輪五道還源靡遂因
以本性相資靈照本同皆有智性卒莫反眞
聖人興慈父之悲愛同赤子隨宜拯濟使之
離苦得無爲之樂是以三洞及諸法門隨其
所好而開今其解脫解脫所由蓋緣能悟悟
則受行能棄俗法安神無爲得不死術若有
智者能爲諸人解暢經㫖使長迷反曉者其
福可量乎余未染道服披尋經教求之意緒
度脫彷佛輒述三寶出化所由並訓解經卷
數篇辯諸疑惑以擬有道君子述作而已不
敢逺其中道植訓乖謬覽者詳焉
　　　天尊老君名號歷劫經略
老君至開冥賢劫之時託生榑桑太常玉帝
天宫以法授榑桑太帝號曰無極太上大道
君亦號曰最上至眞正一眞人亦號曰無上
虚皇元始天尊在元陽之上則無極上上清
微天中高上虚皇道君也於是放身清涼神
光明朗照大幽之中爾時盤古眞人因立功
德見召於天中盤古乃稽首元始虚皇道君
請受靈寶内經三百七十五卷時高上虚皇
太上道君則授以三皇内經三十六卷而盤
古眞人乃法則斯經運行功用成天立地化
造萬物下遊天地發圓珠之應萬六千日月
明三辰天元而起遂有五億五千五百五十
億萬重天地焉十方俱行道德之化後天皇
氏始興焉時老君降三玄空天宫以天皇内
經十四篇授與天皇以治天下三十六萬歳
乃白日昇仙上三玄空天宫中天皇氏後而
地皇氏興焉太極老君又授地皇内經十四
篇地皇氏得此經以治天下三十六萬歳乃
白日昇天上素虚玉皇天宫中萬帝朝尊地
皇仙後人皇氏興焉太極老君又授人皇内
經十四篇人皇得此經以治天下三十六萬
歳於是白日昇仙上太素虚玉皇天宫受自
然之壽由是以後九億九千九百九十九萬
歳方至於五帝興焉五帝各理三萬六千歳
而五帝氏後逮於中皇天皇君出世而啓太
上老君太極眞人下降崑崙之山又授以天
皇内經十四篇而天皇君得此經以道治世
三萬六千歳白日登仙上昇太清天中天皇
君仙後而地皇君興焉地皇君出世太上老
君太極眞人又下降流綱之山授地皇君地
皇内經十四篇而地皇君得此經以道治世
三萬六千歳白日登仙上昇太極虚皇天中
而地皇君仙後而人皇君興焉人皇君時太
極眞人太上老君下降於南霍之山又授以
人皇君内經十四篇而人皇君得此經以道
治世三萬六千歳白日登仙于太極南朱上
天宫自中三皇氏後老君經九萬九千九百
九十萬歳又以法授人皇君子孫俾治世修
道元始天尊眞人皆降焉後五龍氏興焉天
眞皇人太上老君降下開明之國以靈寶眞
文三皇内經各十四篇授五龍氏五龍氏得
此經以道治世萬二千歳白日登仙爾時甘
露降焉蒼生則於中化生是後運動陰陽作
爲五行四微世欲生死之業於是而起人乃
任性混朴茹毛飲血男女無别夏則巢居冬
則穴處經于三十六萬歲後神人氏興焉神
人氏出生其狀神異若盤古眞人而亦號盤
古即是無劫蒼生萬物之所承也以己形狀
類象分别天地日月星辰陰陽四時五行九
宫八卦六甲山川河海不能决定故以天中
元景元年七月一日上登太極天王上啓元
始太上天尊更授神寶三皇内經并靈寶五
符經老君下降授神人氏得斯經下世則按
經圖分晝天地名前劫高上眞人更新開乎
造化時事故昧前皇聖人功用所以於此而
爲更始但世人相聚只知有此盤古豈明今
天前始之初復有盤古者哉所以自斯盤古
以道治世萬九千九百九十九載白日昇仙
上崑崙登太清天中授號曰元始天王則王
母學道降人鳥之山而盤古眞人氏仙後伏
羲氏興伏羲氏興而太極天眞大神以清濁
已分元年上啓太上老君以天皇内經十四
篇并靈寶圖道德五千文授伏羲伏羲按經
文以道化天下故致别白衆生殊類則以人
爲貴方列其男女夫妻父子兄弟氏族則靈
寶五千文經之功也伏羲以道治世六千歳
白日昇天中號曰天眞景星眞人伏羲氏後
而燧人氏興焉燧人氏興故玉虚眞人以清
濁已分元年上啓太上老君下降丹霍之丘
以地皇内經十四篇并靈寶五千文道德經
授燧人氏燧人氏得斯經造火變生爲熟乃
靈寶之功也燧人氏以道經治世六千歳於
丹霍之山白日昇仙登於太極左宫號曰玉
虚眞人燧人氏後祝融氏興焉祝融氏興太
上老君以天漢元年下降南嶽衡山及蓬萊
山以人皇内經靈寶五千文道德經等以授
祝融氏觀人皇内文則知金玉七寶之所在
故範土爲金治石爲鐵乃造刀斧鋸鑿等以
利益衆生使不損衆生手爪之用是以祝融
氏以道德治天下六千歳白日昇於太極南
昌上宫號大行眞人自伏羲燧人各授六百
歳傳子孫得六千歳祝融氏後而神農氏興
焉神農氏興而元始太上老君以天景元年
下降形馬之山以靈寶五篇眞文三皇内經
道德經授神農氏所以神農按經文欲爲天
下衆生合仙藥以濟天下萬民是時普四天
下衆生旣非仙藥能濟所以方按三皇内經
召天上前劫高上父母天中大聖眞人問以
先劫造化時事旣决已則負靈寶眞文飛行
百卉之山遇其苦則生遇其甘則死所以一
日之中百生百死故於農石山谷方備得五
穀五辛以還教民種植以代生殺使教穀食
于時民旣爲日已久五臟見爛故重按道方
爲品類草木石等以爲醫方治民疾病造作
稱尺斗斛貨易則駕雲輪之車周行天下各
隨國土所冝無不盡備矣而神農以道天下
治二百歲於大室之山白日昇仙上登太皇
之天號曰靈寶虚皇眞人傳世子孫合五百
二十二年後則軒轅氏興以上皇元年十月
五日老君下降於峨嵋之山授黄帝靈寶經
五符眞文黄帝登南霍山有朱靈神人以三
皇内經授帝是黄帝旣平蚩尤以没方思神
妙化用之意不能開解而師廣成子按三皇
内經召高天大聖眞人前劫造化神仙眞人
以九天父母問乎前劫造化功用時事是元
始天尊眞仙並降語帝曰爾欲知前劫造化
時事者汝可尋太上玄老靈寶君五符眞文
經也功用本起莫不從於是經以莊嚴天地
至於萬物一切蒼生功德是足備出斯經品
物名色衆生殊類普陳載焉爾時元始老君
爲帝解說所以帝依其解文句深思俯察改
致造作城臺宫闕房室衣冠教以榮華之色
乃製舟車以通水陸陶坏鼎器物以給天下
飮食之用又推天文禮樂故百工周奏以助
其化皆猶靈寶三等經文之功又至上皇三
年七月二十九日壬子天眞皇人下授黄帝
六壬式圖六甲三元遁甲造式之法法威天
下流傳子孫也故黄帝以道治世一百二十
年於鼎湖山白日昇天上登太極宫號曰中
黄眞人
雲笈七籤卷之三








雲笈七籤卷之四學四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　道教經法傳授部
　　　上清源統經目註序
上清者宫名也明乎混沌之表煥乎大羅之
天靈妙虚結神奇空生高浮澄淨以上清爲
名乃衆眞之所處大聖之所經也宫有丹青
金書玉字上皇寶經皆玄古之道自然之章
起於九天之王九玄道君推校本元已歷九
萬億九千劫上皇典格各不相參道君以中
皇元年九月一日於玉天瓊房金闕上宫命
東華青宫尋俯仰之格揀校古文撰定靈篇
集爲寶經傳至漢武帝時得經起栢梁臺以
貯之帝旣爲神眞所降自云得道放情怠懈
不從王母至言明年天火燒栢梁臺經飛還
太空於兹絶跡太元眞人茅君諱盈師西城
王君受上清玉佩金璫二景璿璣之道以漢
宣帝地節四年三月昇天又玄洲上卿蘇君
諱林師涓子受上清三一之法以漢神爵二
年三月六日登天又周君李君衆仙各有所
得並相承經業多不傳世漢孝平皇帝元始
二年九月戊午西城眞人以上清經三十一
卷於陽洛之山授清虚眞人小有天王王褒
褒以𣈆成帝之時於汲郡修武縣授紫虚元
君南嶽夫人魏華存華存以咸和九年歳在
甲午乘飈輪而昇天去世之日以經付其子
道脫又傳楊先生諱羲羲生有殊分通靈接
眞乃𣈆簡文皇帝之師也楊君師事南嶽魏
夫人受上清大洞眞經三十一卷至𣈆孝武
皇帝太元十一年歳在丙戌昇仙許先生者
名映丹陽句容人也七世祖許子阿生有陰
德福潤流灑鍾於後嗣子阿六世孫名副仕
爲剡縣令副有八子其第一子名邁字叔玄
小名映改名逺遊少好仙道躭心冥肆吐納
和氣矯志雲漢超跡絶世以𣈆建興元年歳
在癸酉渡江入赤城山中往而不返師南海
太守鮑靚太元眞人茅君逺遊第五弟名謐
仕爲護軍長史散騎常侍師太元眞人受上
清衆經於寧康元年隱景去世謐有三子其
第三子名玉斧長名翽字道翔道德淳瑩絶
世無倫師楊先生授上清三天正法曲素鳳
文三十一卷遯跡潜化玉斧子黄民黄民子
名豫之以元嘉十二年終剡之白山臨去世
之時以上清寶經三洞妙文封以玄臺印以
白銀留寄郯縣馬度生家語之曰今且暫行
不久當還勿開此經馬氏崇奉累世安康有
道士婁化者常憩馬氏舍究悉經源苦求開
看馬氏固執竟不從命結䠇無方是時宋明
皇帝崇敬大法招集道士供養後堂婁化乃
因後堂道士殳季眞密啓之帝即命使逼取
至京乃拜禮開之忽有五色紫光洞煥眼前
帝驚曰神眞叵觸比其年不愈而崩元徽元
年馬氏即出訴啓請其經詔敕聽還於是天
藏眞書復歸馬氏兹乃上眞注筆朱簡紫書
後之凡庶摸而傳奉號曰眞跡今記神王所
撰寶經卷三十一首篇章目第並指事爲名
然天眞之言理奧難尋或名同而事異或理
合而字乖靈秘妙隱不與世合幸而見之卒
難詳辨余宿植緣會遊涉法源性好幽㫖躭
靈味玄鑚研彌齡始覺髣髴謹以鄙思尋校
衆經爲上清目義非敢有裨大乘聊自記而
已
　　　靈寶經目序
元嘉十四年某月日三洞弟子陸修靜敬示
諸道流相與同法弘修文業讃揚妙化興世
隆福每欣一切遭遇慈澤離彼惡道入此善
場道遥長樂何慶如之但至賾宛奧妙義微
逺靈匠未遇群滯莫披翹翹渴仰者豈予小
子乎旣太虚眇邈玄師難希冝求之於心即
理而斷也敢竭闇淺先言所懷夫靈寶之文
始於龍漢龍漢之前莫之追記延康長劫混
沌無期道之隱淪寶經不彰赤明革運靈文
興焉諸天宗奉各有科典一劫之周又復改
運遂積五劫迨于開皇已後上皇元年元始
下教大法流行衆聖演暢修集雜要以備十
部三十六帙引導後學救度天人上皇之後
六天運行衆聖幽昇經還大羅自兹以來迴
絶元法雖高辛招雲輿之校大禹獲鐘山之
書老君降眞於天師仙公授文於天台斯皆
由勛感太上指成聖業豈非揚芳於世普宣
一切也按經言承唐之後四十六丁亥其間
先後庚子之年殀子續黨於禹口亂群塡尸
於越川强臣稱霸弱主西播龍精之後續祚
之君罷除僞主退翦逆民衆道勢訖此經當
行推數考實莫不信然期運旣至大法方隆
但經始興未盡顯行十部舊目出者三分雖
玄藴未傾然法輪已遍於八方自非時交運
會孰能若斯之盛哉頃者以來經文紛互似
非相亂或是舊目所載或自篇章所見新舊
五十五卷學士宗竟鮮有甄别余先未悉亦
是求者一人旣加尋覽甫悟參差或删破上
清或採搏餘經或造立序說或迴换篇目裨
益句章作其符圖或以充舊典或别置盟戒
文字僻左音韵不屬辭趣煩猥義味淺鄙顚
倒舛錯事無次序考其精僞當由爲猖狂之
徒質非挺玄本無尋眞之志而因修窺閱假
服道名貪冒受取不顧殃考興造多端招人
宗崇敢以魚目厠於隋侯之肆輒將散礫託
於和氏之門衒誑愚蒙誣誷太玄旣晩學推
信弗加澄研遂令精麤糅雜眞僞混行視聽
者疑惑修味者悶煩上則損辱於靈囿下則
恥累於學者進退如此無一可宜徒傾產疲
力將以何施夫輕慢之咎旣深毁謗之罪靡
赦余少躭玄味志愛經書積累錙銖冀其萬
一若信有可崇何苟明言坐取風刀乎慮有
未悉今條舊目已出并仙公所授事注解意
疑者略云爾
　　　上清經述
述曰尋經之意乃太虚齊量劫劫出化非可
籌筭自開皇之後距天漢時范陽桑平王褒
字子登以正月一日辭二親欲尋神仙求不
死之道乃入華陰山精思一十八年遂感上
聖太極眞人西梁子下降授□飯方并服雲
牙法復五年太極眞人王總眞復降以上清
經三十一卷付子登并將子登遊五嶽觀名
山備受上法逮乎𣈆武皇帝時任城魏華存
字賢安乃魏陽元之女也陽元仕至榮陽宜
陽二郡太守散騎常侍冀州刺史其父乃嫁
賢安於南陽劉乂字幼彦乂妻時除爲修武
縣令賢安隨焉賢安自少爲女處乎内室性
好至道雖未得仙而眞人屢降及其長也女
子有夫之義修尚之事有時而廢及至兒女
成立告誡子曰我願終尋眞之志於是離群
獨處不交人事深託隱痾還修曩尚入室百
日所期仙靈積思希感爾乃獨節應神丹心
潜會精苦仰徹天眞遐降於是季冬之月夜
半清朗忽聞空中有鍾鼓之響茄簫之聲音
韵嘈𠾱出户望之見從東方虚空而來旍旗
鬱勃羽蓋紛紜光輝幽藹煥爛太虛他人莫
之見也須臾有虎輦玉輿隱輪之車並頓駕
來降夫人之靜室凡四眞人並年可二十餘
容貌偉朗天資秀頴同著紫花蓮冠飛錦衣
裳瓊蘂寶帶體佩虎文項有圓光手把華旛
其一人自稱曰我太極眞人安度明也其一
人曰我東華大神方諸青童君也其一人曰
我榑桑碧海暘谷神王景林眞人也其一人
曰我清虛眞人小有仙人王子登也於是夫
人匍匐再拜叩頭自搏不期今日道君降下
唯乞神仙長生度世四人乃坐良久王子登
告夫人曰聞子曩日念善展轉求生密練眞
氣魂和體清丹懷逺邁録字上清高契眞人
抱信期靈幽感啓微潜曜赤城遂金書紫極
藏簡玉庭故感高晨玄唱齊并是以太帝君
勑我今來教授於子神眞之道焉其東華青
童君曰此清虛眞人者爾之師也當受業焉
其安度明曰子因縁上業積感求道苦心久
矣用思至也道今來矣子得之焉其景林眞
人曰子勤感累世積念眞靈將積應之所期
乃明挺之標會也虚皇早鑒爾之用思太極
已注子名於玉札録字紫虚之宫金書東華
之閣刻名上清丹文錦籍應爲紫虚元君上
眞司命又加名山之號封南嶽夫人今視子
之質實霄景高煥圓精重照鳳骨龍姿腦色
寶曜五藏紫絡心有羽文形棲晨霞神友靈
肆天人之任良不虚矣帝誨王褒相爲盟師
故遺太極眞人鑒子之精子其勖哉四眞各
有辭致言畢夫人叩頭自摶而言曰華存卑
賤枯骨之餘自處塵垢久染濁穢天地寥邈
高下懸隔縱恣五濁翻錯臭穢滯塞靈祇沈
淪凡俗無冀日月迴曜幽宂不謂天尊下交
凡肆所以割心斷意取同螻蚓自顧少好神
仙貪樂長生心之所詣出於自然志之所期
誓以三光而值季世俱忌禮度制青無從脫
免良願不遂今形非顧影體氣奥惡久爲垢
穢所逼者徒勵節無益自入劉門修道日廢
須者少閑内外乖隔容得齋思謹按道法尋
求經方入室之制爲欲靜護五藏辟諸疾病
耳豈圖上願惟在今日今夕道君並降慶出
分外光照幽谷荷戴天眷不勝惶懼此是婢
子有幸當得度世唯乞哀矜賜以性命自陳
畢東華小童指招而告之曰子少好道眞至
誠宻感是故因縁世生胎鍊五神寄慧齊見
超度八難氣適靈輝挺會眞筭自當爲紫虛
之宫上眞司命勤精彌綸太極所旍又加名
嶽之封位均諸侯然不受聞上道内法晨景
玉經者仙道衆妙無縁得成也子其勉哉我
後日當更期會於陽洛山中汝勤之矣於是
清虛眞人王君乃命侍女華散條李明允等
使披雲藴開玉笈出太上寶文八素隱書大
洞眞經靈書紫文八道紫度炎光石精玉馬
神眞虎文高仙羽玄等經三十一卷是王君
昔於陽洛山遇南極眞人西城王君所授者
也今於汲郡修武縣中授夫人焉暘谷神王
又别授夫人黄庭内景經正一眞人張君又
别授治精制鬼法夫人前後所授非但此三
十一卷而已其篇卷悉在傳中不能一一書
之此乃上清經從此而行世也
　　　三皇經說
三皇經云昔天皇治時以天經一卷授之天
皇用而治天下二萬八千歲地皇代之上天
又以經一卷授之地皇用而治天下二萬八
千歲人皇代之上天又以經一卷授之人皇
用而治天下亦二萬八千歲三皇所授經合
三卷爾時號爲三墳是也亦名三皇經三皇
後又有八帝治各八千歲上天又各以經一
卷授之時號爲八索是也此乃三墳八索根
本經也如法而言三寶俱起無量之世但以
隱顯有時自三皇八帝之後其文亦隱至于
𣈆武皇帝時有𣈆陵鮑靚官至南海太守少
好仙道以𣈆元康二年二月二日登嵩高山
入石室清齋忽見古三皇文皆刻石爲字爾
時未有師靚乃依法以四百尺絹爲信自盟
而受後傳葛稚川枝孕相傳至于今日三寶
行世自然之數心與理契因緣冥符使之然
也術曰夫衆生昏惑長迷生死神明蔽瞑不
能悟理聖人興大慈大悲愛若赤子隨時化
生隨宜救抜欲令離苦得無爲之樂但聖道
淵邃難可頓悟必須階漸以發其蒙未顯大
法先教厨食章書雜法黄赤之道雜化淺近
以應遇情信伏能修雜法名爲奉道既能奉
道則能捨離魔俗之法漸漸調伏而後教以
靈寶旣信靈寶便求爲道士旣爲道士便宜
受持一百八十大戒二百四十威儀修行六
通能遺六塵四十五念十二上願十二可從
一切法行皆能受持研心宗極洞體道眞洞
然玄悟以得神仙從此而修終會無爲當知
章厨雜化爲漸導之義雖名奉道未識正理
惟體識君子宜裁之焉
　　　道教相承次第録
謹按雲臺治中内録言太上老君傳授雲臺
正治官圖治山竈鼎等得四十一代相承具
人名代數如後
第一代老君(老君火山大丹治法傳授三百)
　(人唯三人系代王方平尹喜徐甲)
第二代王君(王君授三十人唯三人系代茅)
(　濛孫盈章震)
第三代章震(震授十七人唯二人系代若士)
　(李夫人名仙)
第四代若士(士授五十二人唯三人系代李)
　(元君白石先生李常存)
第五代李元君(元君授七十二人唯二人系)
　(代王子喬許述成)
第六代諸仙别傳分散世絶系治官氣並治
名老君念於志學之子再下平蓋山授張陵
爲雲臺治火芝火仙之經方術變化長生不
死之藥登昇雲天之道勑陵爲第六代道之
外孫而東海小童君爲陵保舉師太上老君
爲度師度雲臺治封陵爲天師(天師授三百)
　(人唯三人系代行治張申王昇李忠)
第七代張申(申授三十三人唯三人系代行)
　(傳治法李仲春李意期李玄)
第八代李仲春(仲春授十五人唯二人系代)
　(李少君魏伯陽)
第九代李少君(少君授九十人唯二人系代)
　(欒巴李常存)
第十代欒巴(巴授五人唯二人系代陰長生)
　(李宙先)
第十一代陰長(生長生授八人唯二人系代)
　(張景霄王萬縉)
第十二代張景霄(景霄授五人唯一人系代)
　(劉馮)
第十三代劉馮(馮授五人唯一人系代劉政)
第十四代劉政(政授五人唯二人系代孫博)
　(嚴光)
第十五代孫博(博授三人無可代者乃入林)
　(屋山中合龍虎大丹而昇天治法遂絶)
太上老君命李仲甫出神仙之都以法授江
南左慈字元放故令繼十六代爲師相付(元)
　(放授八十人唯三人系代介象嚴光女李)
　(佗)
第十七代介象(介象授四十人唯五人系代)
　(李延張授萬葛卿阮玉李用)
第十八代(李延介談延談授十八人唯一人)
　(系代劉景)
第十九代劉景(景授四人唯一人系代東海)
　(郭延)
第二十代東海郭延(延授三十人唯一人系)
　(代靈壽光)
第二十一代靈壽光(壽光本外國人授十八)
　(人唯一人系代何述)
第二十二代何述(述授十人唯一人系代羅)
　(先期)
第二十三代羅先期(先期授二十人唯二人)
　(系代甘季仁甘孝先)
第二十四代甘孝先(孝先授五十一人唯一)
　(人系代石帆公)
第二十五代石帆公(帆公授十九人唯一人)
　(系代宫户一云宫中用字也)
第二十六代宫户(户授八十人無可傳者治)
　(法遂絶户入南嶽及天台山經八十五年)
　(世絶仙人正道不繼)
老君念其功修之徒再降廬山勑左元放授
施存葛玄令繼代爲仙官世祖師傳仁人者
也
第二十七代施存存(授七十人但皆地仙耳)
　(唯同學葛玄繼代)
第二十八代葛玄(玄授十九人唯三人系代)
　(張秦仇眞李用别出)
第二十九代尹思(太上老君差紫衣使者下)
　(命於廬山授五人更二人尹思尹軌系代)
　(傳治思授七十人唯二人系代女子樊忠)
　(和韋義山)
第三十代尹軌(軌授十九人唯一人系代女)
　(仙李元一)
第三十一代女仙樊忠和(忠和授二人唯一)
　(人系代劉綱東陵母)
第三十二代女仙李元一(元一授四十人無)
　(人可傳治法代絶)
第三十三代劉綱綱(樊夫人弟子雖居宫治)
　(又其夫也治法後絶)
第三十四代張秦(秦葛玄弟子玄見其代絶)
　(乃再令秦授十一人唯一人系代王列)
第三十五代王列(列授九人唯二人系代許)
　(遜胡少眞)
第三十六代許遜(遜授一百人而無人可授)
　(系代又絶遜昇天後兩代人民征伐眞志)
　(不傳)
老君勑使三人於天台山令葛玄傳鄭思逺
(系三十七代恩逺授十九人唯二人系代葛)
　(洪李淳風)
第三十八代李淳(風淳風授四十人唯四人)
　(系代而未傳授二人者李道興李靖後又)
　(隱於房公之山一百年後岀授張常存李)
　(太虚李惠舉同太師神等四人)
第三十九代李惠舉張常存而各分代傳授
皆稱三十九代孫惠舉授(三十人唯三人可)
　(代李保眞白玄中李太昌張常存授三十)
　(七人唯三人願系代孫張眞應眞孫道用)
第四十代李保眞(保眞授二十四治一百人)
　(唯二人系代林通元李德仁)
第四十一代林通元
　　　玄都九眞盟科九品傳經録
玄都上品第一篇曰大洞眞經雌一寶經太
上素靈大有妙經三奇之章高上玉皇寶篇
祕在九天之上大有之宫太玄靈臺玉房之
中上皇之初舊科經萬劫一傳三道正明學
眞日興高上科七千年内聽得三傳侍衛玉
童玉女各七千人執香典炅按科傳授之法
皆對告齋百日分金鉏爲盟給玉童玉女依
四極盟科不依科而傳罪延七祖幽魂充役
吞火食鐵負山運石以墳無極之考抱風刀
之罰身殁形殘長閉地獄萬不得仙
玄都上品第二篇曰傳大洞眞經三十九章
於後者誓以上金十兩銅二十五斤钮五雙
金魚玉龍各一枚青絲一兩纏鉏若雌一以
上金五兩五色錦繒各五十尺香一斤金钮
三雙太上素靈洞眞玄經上金三兩紫紋百
尺青繒二十七尺赤絲五兩香一斤丹一兩
上皇以信誓心不得有闕闕則虧科師犯則
奪侍經玉童玉女還於本宫不過三年身被
風刀考罰自然失經受者不依盟科皆失明
形殘七祖父母被受酆都之責萬劫還生非
人之道學者愼之
玄都上品第三篇曰凡有金名東華玉字上
清得授太霄琅書瓊文帝章紫度炎光神玄
變經上清變化七十四方九眞中經丹景道
精隱地八術解形遯變流景玉經七變舞天
經皆九天眞王元始天王太上天帝君中央
黄老君受於太空中九玄之内虚無之高章
也皆秘在太上靈都之宫紫房三元君主之
侍衛玉童玉女皆三千人元始之初經七千
劫一傳自三道立正之後七千年内聽三傳
七百年中有其人亦聽傳傳皆對齋九十日
或九日告盟而授之給玉童玉女依四極盟
科若不依科而傳罪延七祖父母充責鬼官
運蒙山之石墳積夜之河萬劫還生非人之
道已身被風刀之考自然失經終不得仙傳
者愼之
玄都上品第四篇曰傳瓊文帝章賫金魚玉
龍青繒三十二尺金鉏三雙爲誓紫度炎光
五色錦各五十尺上金五兩沈香五斤眞朱
一斤書刀一口金札七枚絳紋七十尺之誓
上清變化七十四方經青繒四十尺上金十
兩金钮六雙好香一斤金魚玉龍之誓九眞
中經舊科落髪爲盟今以白絹九十尺准盟
法於九眞之數青絲一斤絳紋二十四尺北
暉之誓碧繒二十四尺月華之誓金钮三雙
元常童子圓變之信丹景道精隱地八術解
形遯變流景玉經悉上金十兩金魚玉龍各
一枚青繒四十尺紫紋四十尺金钮各三雙
七變舞天經上金五兩眞朱一斤青繒三十
二尺之誓信以質心不得有闕闕則違科師
以天信投於山棲以救窮乏餘以供營經書
之具不得他散師犯上科奪玉童玉女減筭
奪紀注名度還比酆受者不依科皆喪魂失
神風刀之考不出三年自然失經終不得仙
玄都上品第五篇曰消魔智慧玉清隱書寶
洞飛霄絶亥金章紫鳳赤書八景晨圖金眞
玉光靈書紫文金璫玉珮金根上經三天正
法皆太上大道君元始天王金闕帝君之寶
章秘在玉清之宫金房紫户之内典衛靈文
玉童玉女各三千人元始之初千劫一傳自
三天立正之後七百年内聽得三傳百年中
有其人聽一傳給玉童玉女依四極盟科授
者對齋九十日或九日而傳不依科而傳罪
延七玄之祖長充鬼役無有解脫已身被風
刀之考死充下鬼萬不得仙
玄都上品第六篇曰傳消魔智慧寶洞飛霄
絶玄金章赤書八景晨圖皆上金十兩玉札
一枚金魚玉龍各一枚紫繒四十尺金根經
靈書紫文上金五兩金簡玉札各一枚長一
尺六寸廣二寸四分金魚玉龍各一枚紫繒
百尺青紋四十尺三天正法青繒三十尺青
布四十三尺金環五雙以爲密誓上金十兩
通神之信金眞玉光玉珮金璫玉清隱書皆
金魚玉龍各一枚以爲誓信依科不得有闕
闕則師奪玉童玉女注名還度北酆受不依
科皆喪魂失神罰以風刀不出三年自然失
經萬不得仙
玄都上品第七篇曰七星移度白羽黑翮飛
行羽經飛步天綱躡行七元太上隱書靈飛
六甲皆太上太帝君太極太微天帝君登空
之道隱化之章秘在太上瓊宫之上紫房之
内侍衛玉童玉女皆三千人依科七千年一
傳三天立正之後改七百年内聽得三傳若
百年中有其人便傳便授告齋九十日或三
十日給玉童玉女依四極盟科不依科而傳
罪延七玄之祖長充北酆鬼役十苦八難已
身被風刀之考身没幽源萬不得仙
玄都上品第八篇曰傳七星移度青紋三十
一尺絳繒七十尺鳳紋之羅九十尺金钮一
雙白羽黑翮飛行羽經上金二兩青紋三十
二尺以代截髪歃血之誓飛步天綱錦三十
尺金魚玉龍各一枚太上隱書金魚玉龍之
誓靈飛六甲白素六十尺金鐶六雙青絲六
兩天科以信質心不得有闕闕則違科師奪
玉童玉女除落青簿玉名移還北酆受者不
依科亡精喪神罰以風刀不出三年自然失
經終不得仙
玄都上品第九篇曰方諸文震靈符豁落七
元八天隱文流金火鈴金神虎符消魔支幹
夜照神燭八術隱遯紫清玉符五籍洞玄六
甲上符五行秘文玄都格諸符凡有六百部
太上悉以其文標於舊經之内以爲立用傳
授盟科悉依經科傳授有闕罪同上品有經
無符則天魔害人有符無經則思念無感神
眞不降科云皆不得單行單行罪亦如之科
經及符本同出於自然之氣虛無之章故不
可得獨修也無科修道萬不成仙


雲笈七籖卷之四








雲笈七籖卷之五學五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　經教相承部
　　　眞系(隴西李渤述)
今道門以經籙授受所自來逺矣其昭彰尤
著使搢紳先生不惑者自𣈆興寧乙丑歲衆
眞降授於楊君楊君授許君許君授子玄文
玄文付經於馬朗景和乙已歲勑取經入華
林園明帝登極殳季眞啓還私廨簡寂陸君
南下立崇虚館眞經盡歸于館按黄素方因
縁值經准法奉修亦同師授其陸君之教楊
許之冑也陸授孫君孫君授陶君陶君捜摭
許令之遺經略盡矣陶授王君王君又從宗
道先生得諸勝訣云經法祕典大備於王矣
王授潘君潘君授司馬君司馬君授李君李
君至於楊君十三世矣楊許並越漢登眞許
令亦終獲度世馬殳幸會而不業自陸君已
降則帝者無不趨其風矣此皆史有明文或
遺跡可訪又世世從事於斯者其支裔焉且
知理而不知神非長生之士也超理入神混
合於氣無爲而無不爲者我眞宗之道也道
無否泰教有通塞塞而通之者存乎其人故
予述眞系傳其同源分派者録名仙籍不緝
於此時貞元乙酉歳七月二十一日於廬山
白鹿洞棲眞堂中述
　　　𣈆茅山眞人楊君
眞人姓楊名羲𣈆咸和五年九月生於句容
似昊人潔白美姿容善言笑攻書好學該涉
經史性淵懿沉厚幼而通靈與二許早結神
明之交(二許映與穆)思玄薦於相王用爲公
府舍人以永和初受中黄制虎豹法六年又
就劉璞傳靈符(璞即魏夫人長子也)君淵沉
應感虚抱自得若燥濕之引水火冥默幽欻
相襲無眹矣年三十六以興寧乙丑歲衆眞
降授有若上相青童君太虛眞人赤君上宰
西城王君太元茅眞人清靈裴眞人桐栢王
眞人紫陽周眞人中茅君小茅君范中候荀
中候紫元夫人南嶽夫人右英夫人紫微夫
人九華安妃昭靈夫人中候夫人莫不霓旌
暗曳神轡潜竦紛紛屬乎煙消淪蹤收於俗
蹊讌聲金響於君月無曠日歲不虚矣君師
魏夫人儷九華而朋於諸眞故安妃云明君
受質虛閑秘構玉朗蘭淵高流清響金宫必
高佐四輔承制聖君主察陰陽之和氣爲昊
越鬼神之君後二十二年將乘龍駕雲白日
昇天今若不耐風火之煙可尋劔解作告終
之術也眞誥筭以太元十二年丙戌去世弟
子許翽先師告翽父穆亦因君偶眞故許氏
九人雖道慶自先數至神發如塵鑒凝照揮
瑩之功並歸子君矣
　　　雷平山眞人許君
眞人許翽字道翔小名玉斧父穆𣈆護軍長
史眞位上清左卿母陶氏名科斗入易遷宫
眞人幼獨標挺含眞淵嶷長史器異之郡舉
上計掾主薄並不赴清秀瑩潔糠粃俗務如
泉去蒙盈其科而自進居雷平山下師楊君
傳三天正法曲素鳳文後定録眞人授其上
道告之曰學道當如穿井井愈深土愈難出
若不堅心正行豈得見泉源耶眞人常願早
遊洞室不欲久停人間遂詣北洞告終即居
方隅山洞方源館中常去來四年方平臺故
眞誥云幽人在世時心樂居焉又楊君與長
史書亦云不審方隅幽人設座於易遷户中
朱眞人化後十六年當度東華受書爲上清
仙公上相帝晨二録太和二年丁卯時年二
十七歲咸康七年辛丑生自太和三年巳後
無復顯跡世譜年三十則庚午年去世耆舊
傳云在此洞石壇上燒香禮拜因而不起明
旦視形如生壇今猶存眞誥云從張鎭南受
衣解法蓋夜於壇上去耳娶建康令黄演女
生男黄民乃還家
　　　仙人臨沮令許君
臨沮令許仙人名黄民字玄文上清仙公翽
之子上清左卿穆之孫以昇平五年辛酉生
時掾年二十一仕郡主簿察孝廉石頭倉丞
南蠻參軍臨沮令永興三年京畿紛亂令乃
奉經入剡爲馬朗所翹朗從父弟牢亦相周
給時人咸知許先生得道又父祖皆有名稱
各加崇敬元嘉六年欲移居錢塘乃封其眞
經一厨付朗靖中語此是仙靈之跡非我自
來縱有書亦勿與人及至杜道鞫家停少時
而終時年六十九眞誥言黄民及伯祖邁姑
婆蛾皇伯聯與黄民子榮弟孫女瓊輝並得
度世馬朗敬經若君父每有神光靈氣見於
堂宇朗妻數見有青衣玉女空中去來其家
皆保富壽朗忿何道敬竊書泄意乃洋銅灌
厨籥勑家人不得復開朗終子洪殳季眞猶
共尊尚景和元年婁惠朗諷殳季眞啓取季
眞善道術爲當時所知及至奉呈於華林園
旣見眞跡壞異朱黄煥赫不敢窮覽至明帝
登祚季眞乃啓還私廨陸簡寂南下立崇虚
館經亦歸于館何神眞巧運既閟於馬又發
於殳終授於陸君殳馬猶巾几負籍幂之榮
而無容入其妙焉
　　　宋廬山簡寂陸先生
先生昊興懿族陸氏之子諱修靜道降元氣
生而異俗其色怡怡其德熈熈明以啓著虚
以貫幽少宗儒氏墳索䜟諱靡不總該以爲
先天撫化混一精氣與眞宰爲徒者載在金
編玉字不形於此遂收跡寰中冥搜潜衡態
湘曁九嶷羅浮西至巫峽峨嵋如雲映松風
麗乎山而映乎水功成扣玄感神授靈訣適
然自得通交於仙眞之間矣宋元嘉末因巿
藥京邑文帝味其風而邀之先生不顧及太
初難作人心駭疑遂泝江南遊嗜匡阜之勝
㮣爰構精廬澡雪風波之恩沐浴浩氣挹潄
元精宋明皇帝襲軒皇淳風欲稽古化俗虚
誠致禮至于再三先生固稱幽憂之疾鲁莫
降眄天子乃退齋築館恭肅以遲之不得已
而莅焉於是順風問道妙沃帝心朝野識眞
之夫若水奔壑如風應虎其誰能御之先生
撥霧開日汰沙引金指方以倒之中人以上
皆自盈其分司徒袁粲之流是也既立崇虚
館殳氏所寶經訣並歸于我焉初先離山有
熊虎猿鳥之屬悲鳴擁路出谷而止及天子
不豫請事塗炭之齋是夜卿雲紛郁聖日乃
廖先時洞眞之部眞僞混淆先生刊而正之
涇渭乃判故齋戒儀範至于今典式焉桂陽
王構逆暴白骨遍野先生具棺櫬收而瘞之
其陰德密運則無得而稱也迨元徽五年春
正月謂門人曰吾得還山可整裝衆感訝詔
㫖末從而有斯說至三月二日乃偃卧解帶
膚體輝爍目瞳映朗但聞異香芬馥滿室而
已後三日廬山諸徒共見先生霓旌靄然還
止舊宇斯須不知所在相與驚而異之顧命
盛以布囊投所在崖谷門人不忍遂奉還廬
山時春秋七十二所謂鍊形幽壤騰景太微
者矣有詔謚曰簡菽先生以故居爲簡寂館
宗有道也凡撰記論議百有餘篇並行於代
門徒得道者孫遊嶽李果之最著稱首後孔
德璋與果之書論先生云先生道冠中都化
流東國帝王禀其規人靈宗其法而委世潜
化遊影上玄微言旣絶大法將謝法師禀神
定之資居入室之品學悟之美門徒所歸宜
其整緝遺蹤提綱振紀光先師之餘化纂妙
道之遺風可以導引末俗開曉後途者矣
　　　齊興世館主孫先生
有昊裔子孫名遊嶽字穎逹東陽人也㓜而
恭長而和其靜如淵其氣如春甄汰九流潜
神希微嘗步赤松礀縉雲堂遂卜終焉之地
宋太初中簡寂先生至自廬嶽雲遊帝宅先
生乃摳衣而趨嗣承奥㫖授三洞并所秘楊
眞人許掾手跡因茹术却粒服穀仙丸六十
七年顔彩輕潤精爽秀潔曁簡寂上賓方旋
舊室捃摭道機斷覈眞假與褚章朱四君交
密齊永明二年詔以代師并任主興世館於
是搜奇之士知襲教有宗若鳳萃于桐萬禽
爭赴矣孔德璋劉孝標等爭結塵外之好後
頻謝病歸山朝命未許至永明七年五月内
以揮神託化沐浴稱疾怡然而終門徒弟子
數百人唯陶弘景入室焉自恭事六載義貫
千祀唯貴知眞故特蒙賞識經法誥訣悉相
傳授方欲共營轉鍊已集藥石將就治合事
故不遂
　　　梁茅山貞白陶先生
昊荆牧陶濬七代孫名弘景字通明丹陽秣
陵人也母初娠夢日精在懷并二天人降手
執金香鑪覺語左右曰當孕男子非凡人也
然恐無後及生標異幼而聰識成而博達因
讀神仙傳便有乘雲馭龍之志年十七與江
斆褚炫劉俟爲宋昇明四友仕齊歷數王侍
讀皆總記室牋疏精麗爲時所重師法及清
溪宫成獻頌宣㫖褒賛兼欲刻石王儉議之
乃止年二十餘服道後就興世館孫先生諮
稟經法精行道要通幽洞微轉奉朝請乃拜
表解職答詔優勤賜與其厚公𡖖祖之征虜
亭供帳之盛咸云自齊以來未有斯事遂入
茅山又得楊許眞書遂登巖告靜自稱華陽
隱居書疏亦如此代名特愛松風庭院皆植
之每聞其響便欣然爲樂至明帝時欲迎往
蔣山懇辭得止然勑命餉賚常爲煩劇乃造
三層樓棲止身居其上弟子居中接賓於其
下令一小堅傳授而已潜光隱耀内修秘宻
深誠所詣逺屬霞人可謂感而遂通身長七
尺八寸爲性圓通謙謹心如明鏡遇物斯應
少憂戚無疾競滅喜怒澹哀樂有形於言跡
者是顯事廣物深慕張良之爲人率任輕虚
飄飄然有雲霞氣其所修爲皆自得於心非
傍識能及尤長於詮正僞謬地理曆筭文不
空發成即爲體用造渾天儀轉之與天相會
其纂眞誥隱訣注老君等書二百餘卷至永
元二年深託向晦及梁武帝革命議國號未
定先生乃引諸讖記梁是應運之符又擇郊
禪日靈驗昭著勑使入山宣㫖酬謝帝旣早
與之遊自此之後動靜必報先生旣得秘訣
以爲神丹可成每苦無藥帝皆給之又手勑
諮迓先生畫兩牛一牛散放水草之間一牛
著金絡頭有人執繩以杖驅之帝笑曰此人
無所求欲效曳尾龜豈有可致之理或時有
大事無不前巳奉陳時人謂爲山中宰相以
大通初獻刀二口一名喜勝二名成勝爲佳
寶梁帝金樓子云於隱士重陶貞白於士大
夫重周弘正其於義理情轉無窮眞一時名
士也先生常作詩云夷甫任散誕平叔坐談
空不意昭陽殿化作單于宫其時人士競談
玄理不習武事侯景之難並如所言大同二
年告化時年八十五顔色不變屈伸如常屋
中香氣積日不散詔贈中散大夫謚貞白先
生仍遺舍人監䕶喪馬樞得道(傳云授蓬萊)
(仙堅)弟子數十人唯王逺知陸逸沖稱上足
焉
　　　唐茅山昇眞王先生
琅琊王逺知陳揚州刺史曇首之子外祖丁
超梁駕部郞中其母因夢靈鳳有娠又聞腹
中啼寶誌曰生子當爲神仙宗伯也年七歲
日覽萬言博總群書心冥至道年十五入華
陽事貞白先生授三洞法又從宗道先生臧
矜傳諸祕訣陳主召入重陽殿特加禮敬賞
賚資送還茅山先生乃於洞西北嶺上結靖
室以居研味玄秘大建末靖室中忽有一神
人醉卧嘔吐先生然香禮候神人曰𡖖是得
道之人張法本亦甚有心吾欲並將遊天台
山石橋廣闊可過得彼多散仙人又常降甘
露以器盛之服一升可壽得五百歲𡖖能去
否先生便隨出上東嶺就法本至山半忽思
未别二三弟子付囑經書背行三十步迴望
神人化爲鶴飛去隋𣈆王廣鎭楊州王子相
柳顧言相續奉請先生旣至斯須而鬚髮
白王懼而歸之少選復奮王踐祚勑崔鳳舉
諮迓帝親執弟子禮敕城都起玉清玄壇以
處之仍令代王越師焉高祖龍潜時先生嘗
宻告符命秦王與房玄齡微服就謁先生迎
謂曰此中有聖人秦王因以實告先生曰方
作太平天子願自愛也秦王詣先生受三洞
法及登極將加重位固請歸山至貞觀九年
勑潤州於茅山置太平觀并度七人降璽書
曰朕昔在藩朝早獲問道眷言風範無忘寤
寐近覽來奏請歸舊山已有别敕不違高志
所令置觀用表宿心先生浩氣虚懷語黙一
致涵照如鏡應物無私時有竇德玄先經楊
州遇司命使者言其有重禄以九九數當終
命德玄求哀於使者云眞人王法主是少室
仙伯檢録人鬼之任關奏天曹無不即應德
玄遂懇祈於先生先生不得已因與請命使
者報曰更延十三年至高宗朝德玄爲左相
捐館舍之日言皆如之故舉世呼先生爲法
主又知已授仙職後謂潘師正曰吾昨見仙
格以小時誤損一童子吻不得白日昇天署
少室仙伯將行在近聖日沐浴加冠衣焚香
而寐告化時年一百二十六歲潘師正徐道
邈同得祕訣爲入室弟子陳羽王軌次之其
餘各棲洞府終身無替高宗調露二年贈太
中大夫謚曰昇玄先生乃敕青太平觀度滿
四十九人天后嗣聖初又贈金紫光禄大夫
改謚昇眞先生明皇天寶中敕李含光於太
平觀造影堂寫眞像用旌仙跡焉
　　　中嶽體玄潘先生
中嶽道士前有天師次稱潘先生先生名師
正趙州贊皇人少喪母廬於墓側以至孝聞
先生眞氣内融輝光外發如隋珠荆玉不假
於飾而人自寶之隋大業中入道王仙伯盡
以隱訣及得符籙相授棲於太室逍遥谷積
二十年但嚼松葉飲水而已高宗皇帝每降
鑾輦親詣精廬先生身不下堂接手而已及
問所須答言松樹清泉山中不乏帝與武后
共尊敬之留連信宿而返尋敕於所居造崇
唐觀嶺上别起精思院以處之勑置奉天宫
令於道遥谷口特開一門號曰仙遊門復於
苑北面置尋眞門太常奏仙樂又以祈仙望
仙翹仙爲曲皆謂先生名焉前後賜詩五百
首先生每歎曰大丈夫業道不能滅影雲林
以煩世主吾之過也遂欲東求蓬萊孤舟入
海屬帝敦篤斯道祈歎愈加踟蹰山隅輟策
未往以永淳元年告化時年八十九帝追望
不止贈太中大夫謚曰體玄先生先生神標
仙骨雅似隱居夫階眞韜冥練景遊化者其
有類乎弟子十八人並皆殊秀然鸞姿鳳態
眇映雲松者有韋法昭司馬子微郭崇眞皆
禀訓瑶庭密受瓊室專玉清之業遺下仙之
儔矣時陳子昂又作頌(云云)
　　　王屋山貞一司馬先生
後周琅琊公司馬裔玄孫名承禎字子微河
内人也少事體玄先生傳其符籙及辟穀導
引服餌之術體玄特相賞異謂曰我自簡菽
傳授正法至汝六葉矣先生是後因浪遊逺
諧於天台山武太后聞其名召至都降手詔
讃美及將還勑李嶠餞於洛橋之東景雲二
年睿宗令其兄子承禕就山迎至京入宫中
問以陰陽數術先生對曰經云爲道日損損
之又損之以至于無爲且目所見者損之尚
未能已豈復攻乎異端而增其智慮哉帝曰
治身無爲則清高矣治國無爲如何對曰國
猶身也老君曰遊心於澹合氣於漠順物自
然而無私焉而天下理易曰大人與天地合
其德是知不言而信不爲而成無爲之㫖理
國之道也帝歎曰廣成之言何以加此因固
辭還山乃賜寶琴一張及霞文帔中朝詞人
贈詩者百餘首開元九年明皇又遺使迎至
京帝親受法籙前後賞賜甚厚十年駕入都
先生又請歸山帝賦詩於王屋山自選形勝
置壇宇以居之先生因上言今五嶽之神祠
皆是山林之神非正眞之神也五嶽皆有洞
府各有上清眞人降任其職請别立齋祠帝
從其言因置眞君祠其形像制度皆請先生
推按道經創爲之焉先生頗善篆隸寫三體
道德經刊正文字著五千三百八言爲眞本
又撰修眞秘旨窺之者得其門矣勑於先生
所居置陽臺觀帝自書額并相續賜賚甚厚
至二十三年告化時八十九製贈銀青光禄
大夫謚曰貞一先生又御製碑文先生門徒
甚衆唯李含光焦靜眞得其道焉靜眞雖禀
女質靈識自然因精思間有人導至方丈山
遇二仙女謂曰子欲爲眞官可謁東華青童
道君受三皇法請名氏則貞一也乃歸而詣
先生亦欣然授之
　　　茅山玄靜李先生
弘孝威者𣈆陵人家本純儒州里號貞隱先
生避敬宗皇帝諱改爲李氏其子曰含光年
十三辭家奉道端視清霄慈向蠧類暗室之
中如對君親時人見之情色皆斂㓜攻篆隸
或有稱過其父者一聞此義終身不書後事
貞一先生雲篆寶書傾囊相付既而目之曰
眞玉清之客也抱虚無而行功者於道不窮
託幽阜而滅跡者於德亦淺承之自逺冝且
救人是引後學升堂稟玄訓也先生元氣不
散瑶圖虚映逹靈久矣晦輝爲常動非用開
靜非默閉當吹萬之會若得一之初應跡可
名常道不可名也孕育至化虚融物心心一
變至於學學一變至於道同淑氣自來得之
不見所以摳衣而進者仰範元和若秋芳之
依層巘夏潦之會通川也先生忘情於身而
慈於人禎祥屢應視同衆象士庶諮詢色受
其意常令章壇閉院醮火擇薪精微誠敬率
皆類此開元末明皇禮請先生而問理化對
曰道德君王師也昔漢文行其言仁壽天下
次問金鼎對曰道德公也輕舉公中私也時
見其私聖人存教若求生徇欲乃似繫風耳
帝加玄靜之號以尊之無何固以疾辭東還
句曲山勑於其所居造紫陽觀以居焉自後
天書繼至資奉相續及公卿祈請往來無虚
月卒使玄門之中轉見眞操持慈儉之寶歸
羲皇之風至矣哉先生之教也所撰仙學傳
及論三玄異同又著眞經并本草音義皆備
載闕遺窮頤精義矣以大曆四年冬十一月
顧謂入室弟子韋景昭孟湛然曰吾將順化
神氣怡然若坐亡長往時年八十七靈雲降
室芝草叢生執簡如常和色不去據眞經斯
乃秉化自然仙階深妙者也景昭授皋洞虚
洞虚授李方來皆嗣德不墜時柳識又頌先
生云古有强名元精希夷黄帝遺之先生得
之縱心而往與一相隨眞性所容太元同規
日行仙路不語到時人言萬齡我見常姿明
皇仰止徴就京師紫極徒貴白雲不知遐方
後學來徃怡怡空有多門眞精自持順化而
去人焉能窺玄科秘訣本有冥期


雲笈七籖卷之五












雲笈七籖卷之六學六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　三洞經教部
　　　三洞(并序)
道門大論云三洞者洞言通也通玄達妙其
統有三故云三洞第一洞眞第二洞玄第三
洞神乃三景之玄㫖八會之靈章鳳篆龍書
金編玉字修服者因兹入悟研習者得以還
源故玉經隱注云三洞經符道之綱紀本際
經云若有經文具十二部應三洞者是名正
法洞眞以不雜爲義洞玄以不滯爲名洞神
以不測爲用故洞言通也三洞上下玄義相
通洞眞者靈祕不雜故得名眞洞玄者生天
立地功用不滯故得名玄洞神者召制鬼神
其功不測故得名神此三法皆能通凡入聖
同契大乘故得名洞也然三洞所起皆有本
跡洞眞之教以教主天寶君爲迹以混洞太
無元高上玉皇之氣爲本洞玄之教以教主
靈寶君爲跡以赤混太無元无上玉虚之氣爲
本洞神之教以教主神寶君爲迹以冥寂玄
通元無上玉虚之氣爲本也又云天地是玄
義虚是精義神是無累之義此既三洞垂法
從仙達聖品級轉遷之理也謂修學之人始
入仙階登無累境故初教名洞神神寶其次
智漸精勝既進中境故中教名洞玄靈寶旣
登上境智用無滯故上教名洞眞天寶也通
名寶君者寶是可尊君是群義明爲群生之
所尊仰也又洞眞法天寶君住玉清境洞玄
法靈寶君住上清境洞神法神寶君住太清
境此爲三清妙境乃三洞之根源三寶之所
立也今明玉以無雜就體而名玉清也上以
上登逐用而名上清也泰以通泰體事故爲
太清也又修道之人初登仙域智用通泰漸
昇上境終契眞淳故以三境三名示其階位
之始也通名三清者言三清淨土無諸染穢
其中宫主萬緒千端結氣凝雲因機化現不
可窮也又三洞之元本同道氣道氣惟一應
用分三皆以誘俗修仙從凡證道皆漸差别
故有三名其經題目洞神即云洞神三皇洞
玄即云洞玄靈寶洞眞即雜題諸名或言以
教垂文或以色聲著體並是難思知用隨方
立名耳
原夫經教所出按業報經應化經並云天尊
曰吾以道氣化育群方從劫到劫因時立化
吾以龍漢元年號無形天尊亦名天寶君化
在玉清境說洞眞經十二部以教天中九聖
大乘之道也玉緯云洞眞是天寶君所出又
云以元始高上玉帝出上清洞眞之經三百
卷玉訣九千篇符圖七千章秘在九天之上
大有之宫後傳玉文付上相青童君封於玉
華宫元景元年又封一通於西城山中又太
帝君命榑桑太帝暘谷神王出獨立之訣三
十卷上經三百卷行之於世又襄城小童授
軒轅黄帝七元六紀飛步天綱之經漢元封
元年西王母上元夫人同授漢武帝靈飛六
甲上清十二事又太元眞人茅盈受西城王
君所傳玉佩金璫纏璇之經又玄洲上𡖖蘇
林眞人受涓子所傳三一之法又眞人王褒
漢平帝時西城王君所傳上清寶經三十一
卷𣈆成帝時於汲郡傳南嶽魏夫人夫人之
子傳茅山楊羲羲傳許邁邁復師南海太守
鮑靚受上清諸經邁弟謐謐子玉斧皆受三
天正法曲素鳳文
天尊曰吾以延康元年號無始天尊亦名靈
寶君化在上清境說洞玄經十二部以教天
中九眞中乘之道也玉緯云洞玄是靈寶君
所出高上大聖所傳按元始天王告西王母
曰太素紫微宫中金格玉書靈寶文眞文篇
目十二部妙經合三十六帙又四極盟科云
洞玄經萬劫一出今封一通於勞盛山昔黄
帝於峨嵋山詣天眞皇人請靈寶五芽之經
於青城山詣寧封眞君受靈寶龍蹻之經又
九天眞王降於牧德之臺授帝嚳靈寶天文
帝行之得道遂封秘之於鍾山又夏禹於陽
明洞天感太上命繡衣使者降授靈寶五符
以理水檄召萬神後得道爲太極紫庭眞人
演出大小劫經中山神咒八威召龍等經今
行於世矣時太極眞人徐來勒與三眞人以
巳卯年正月降天台山傳靈寶經以授葛玄
玄傳鄭思逺思逺以靈寶及三洞諸經付玄
從弟少傳奚奚付子䕶軍悌悌付子洪洪即
抱朴子也又於馬跡山詣思逺告盟奉受洪
又於𣈆建元二年三月三日於羅浮山付弟
子安海君望世等後從孫巢甫𣈆隆安元年
傳道士任延慶徐靈期遂行於世今所傳者
即黄帝帝嚳禹葛玄所受者十二部文未全
降世
天尊曰吾以赤明之年號梵形天尊亦名神
寶君化在太清境說洞神經十二部以教天
中九仙小乘之道也玉緯云洞神經是神寶
君所出西靈眞人所傳此文在小有之天玉
府之中序目曰小有三皇文本出大有皆上
古三皇所授之書亦諸仙人所授以藏名山
昔黄帝東到青丘過風山見紫府眞人受三
皇内文又黄盧子西嶽公皆受禁虎豹之術
眞人介象受乘虎之符八威使者受策虎豹
文又鮑靚於𣈆惠帝永康年中於嵩山劉君
石室清齋思道忽有刻石三皇天文出於石
壁靚以絹四百尺告玄而受後授葛洪又壺
公授費長房亦有洞神之文石室所得與今
三皇文小異陸修靜先生得之傳孫遊嶽游
嶽傳陶隱居其天中十二部經未盡出世今
傳者是黄帝黄盧子西嶽公鮑靚抱朴子所
授者也三洞旣降遂有大小中乘初中後法
三種分别以教於世夫三洞者蓋是一乘之
妙㫖三景之玄言了達則上聖可登曉悟則
高眞斯陟龍章鳳篆顯至理之良詮玉簡金
書引還元之要術故玉經隱注云三洞經符
道之綱紀太虚之玄宗上眞之首經矣豈中
仙之所聞哉正一經又云三洞妙法兼而該
之一乘道也
　　　三洞品格
八素眞經云太上之道有三上眞之道有七
中眞之道有六下眞之道有八今出如左
玉清隱書
神虎大符
金虎眞符
　右是太上之道行此眞道得爲太上之眞
　位爲上眞玉皇君也
太上鬱儀奔日文
太上結璘奔月章
太上八素奔晨隱書
太微帝君飛行天綱上經
高上大洞眞經三十九章
金闕靈書紫文上經
黄老八道九眞中經
　右上眞之道總而行之其道則爲上清上
　元眞人
太丹隱書朝眞上經玉帝神符
三天正法鳳眞之文九眞昇玄文
三元布經四眞之章太上金策
方諸洞房玉字上經六甲靈飛符
靈寶秘符三皇内文天文大字
青要紫書曲素訣詞三五順行經
　右中眞之道總而行之則爲上清中道眞
　人
上清九化十變三九素語
丹景道精隱地八術
天關三圖玄皇玉書
神州七變七轉洞經
紫度中方石精玉馬水母經
絳緑黄道玉目龍書衆文
素奏中章五行秘符
五帝玉女上元五書
　右下眞之道總而行之則爲上清下元眞
　人也
元始天王告西王母曰太上紫微宫中金格
玉書靈寶眞文篇目有十部妙經合三十六
卷是靈寶君所出高上大聖所撰具如靈寶
疏釋有二十一卷已現於世十五卷未出孟
法師云高玄大法師夏禹師仙公所撰十卷
及修行要用五卷足爲三十六合爲六卷即
今世所行其後分有内教十卷即是昇玄之
文亦世所行也按太玄都四極盟科曰洞玄
經萬劫一出今封一通於太山一通於勞盛
山元始天王告西王母云太上紫微金格玉
書靈寶眞文十部妙經太上所秘不盡傳世
王母所得詎已極源五嶽所藏亦多不備龜
山西室王屋南洞天經備足昔黄帝登峨嵋
山詣天眞皇人請受此法駕龍昇玄帝嚳之
時九天眞王駕九龍之輿降牧德之臺授帝
嚳此法帝後封之於鍾山夏禹所感之書出
見有異今略序者按眞一自然經云太極眞
人夏禹通聖達眞太上命鈔出靈寶自然經
分别有大小劫品經棲山神咒八威召龍神
經云小劫至時必脫大水焉又云徐來勒等
三眞以已卯年正月一日日中時於會稽上
虞山傳仙公葛玄玄字孝先後於天台山傳
鄭思逺竺法蘭釋道微道微傳昊主孫權等
仙公昇化令以所得三洞眞經一通傳弟子
一通藏名山一通付家門子孫與從弟少傳
奚奚子護軍悌悌子洪洪又於馬跡山詣思
逺盟而授之洪號曰抱朴子抱朴以建元六
年三月三日於羅浮山隆安之末傳道士任
延慶徐靈期之徒相傳于世于今不絶玉緯
云昔元始天王以開皇元年七月七日丙午
中時三天玉童傳皇上先生教曰若白簡青
籙之人自然得乎此法又虚無先生傳於唐
堯後聖帝君命小有天王撰集宣行青童君
云自唐堯之後得上文者乃七千人此飛龍
玄昇或淪化潜引不可具記得道者皆藏文
五嶽經内明三劫化主及開皇劫以此妙經
生天立地大聖應於始青之中號元始天尊
或太上道君人天化主此如三寶科釋今不
具詳玉經隱注云三皇天文或云洞神或云
洞仙或云太上玉策洞仙者明此教法能通
行者登太清仙故曰洞仙也玉策者是策進
之名亦是扶持之目謂策勤行者扶持使仙
也三皇文者洞神第十四云第一天皇文内
字字者志也明天使人仰觀上文心識覺悟
内志習勤外不炫燿第二地皇内記書文文
者明也内學志明記正無惑舒以廣濟縁明
至極也第三人皇文文者明也人能俯察地
理法地則天定内安外普度無窮同歸玄門
由學所得此並經釋也又稱三皇經者謂三
皇各受隔世稟行又八帝之經亦是隨方爲
化猶如靈寶一文五帝分寶即爲五帝文鮑
南海序目云上古初以授於三皇名之三皇
文也洞神第六又云仙人曰皇文乃是三皇
已前鳥跡之始大章者也第三又云皇文帝
書皆出自然虚無空中結氣成字又云本源
無異矣至于三皇各受一部分爲三元三才
之道也第十三卷云三元八會自然成文方
丈懸空字字各現第十四云得失由人此文
不滅聖眞寶之鎭太極宫中也
序目云小有三皇文本出大有皆上古三皇
所受之書也天皇一卷地皇一卷人皇一卷
凡三卷皆上古三皇時所授之書也作字似
符文又似篆文又似古書各有字數神寶君
所出西靈眞人所撰此文在小有之天玉府
之中諸仙人授之以藏諸名山石室皆不具
足唯蜀郡蛾嵋山具有此文昔仙人智瓊以
皇文二卷見義起不能解遂還之王公以帛
公精勤所得傳之賢達宣行至今大字序說
十四篇是天文次第之訣小有經下記所載
十一卷推部本經分别儀式合一十四卷今
孟先生所録者是其山中所傳猶十一卷此
二本並行於世抱朴子云昔黄帝東到青丘
過風山見紫府先生受三皇内文𣈆時鮑靚
學道於嵩高以惠帝永康二年於劉君石室
清齋忽有三皇文刊石成字乃依經以四百
尺絹告玄而受後亦授葛洪按三皇經序云
鮑君所得石室之文與世不同洪或兼受也
陸先生時所得初傳弟子孫遊嶽有四卷而
已孫後傳陶先生先生分析支流稍至十一
卷耳即山中所傳者是命召咒文云三皇治
世各受一卷以理天下有急皆召天地鬼神
勑使之號曰三墳後有八帝次三皇而治人
各授一卷凡八卷號曰八索八帝之治邪鬼
逆竄黄帝述以斷邪惡
　　　七部并序
夫七部者蓋乃總道化之教方統玄門之正
典包羅群藝綜括衆文六綜之辯莫階五時
之說非擬睹斯法海靡不成眞涉此慈波咸
皆捨僞者也
七部者今因正一經次一者洞神部二者洞
玄部三者洞眞部四者太清部五者太平部
六者太玄部七者正一部前之三部已如三
洞義釋今釋後四言太清者孟法師云大道
氣之所結清虚體大故曰太清以境目經也
今謂此經是從所輔之境得名何者此經旣
輔洞神洞境是太清故也亦未必示者此經
旣明金丹之術服御之者逺昇太清故言太
清也太平者太言極太平謂和平明六合太
通爲一正平之氣斯行故太平經云今平氣
行矣平亦是安又云欲復古太平之法先安
中氣也又云三五氣和日月常光明乃爲太
平爾雅云明成也此亦可訓明言明君治世
成濟品物爲太平也或有解云三階正爲太
平或有解云景星現曰太平此並一事爲釋
耳今明此經現世能使六合同風萬邦共軌
君明物度可謂太平也太玄者孟法師云是
太玄都也今爲老君既隱太平之鄕亦未詳
此是何所必非攝迹還本遣之又遣玄之又
玄寄名太玄耶此經名太玄者當是崇玄之
致以玄爲太故曰太玄也若言起自玄都不
無此義但七部皆爾非獨此文也正一者盟
威經云正以治邪一以統萬又言法文者法
以合離文以分理此言衆生離本所以言離
故下文云反離還本合眞捨僞由法乃成言
統萬者總攝一切令得還眞故下文云一切
學士覺悟少欲欲少近乎道宗宗道在乎戒
也治邪文云衆生根麤去道賒邈大道慈悲
立法訓治趣令心開兩半成一一成無敗與
常道合眞故曰正一法文也通言部者以部
别爲義三部通名太正一獨稱正者以三部
輔於三洞大法故言太正一旣通陳三乘簡
異邪道故稱爲正也
　　　四輔
第一太清者太一爲宗
老君演說建豐經云微妙之旨出於太清天
老秘䜟經云生道實妙人不釋誠釋誠不倦
昇太清也九君申明道要云太清中經元始
出來出於老君傳付元君九皇眞人祖習不
絶皆開此君也正一經云太清金液天文地
理之經四十六卷此經所明多是金丹之要
又著緯候之儀今不詳辯按黑録所明即漢
安元年太上以此經四十六卷付於天師因
此至今也
第二太平者三一爲宗
老君所說甲部第一云學士習用其書尋得
其根根之本宗三一爲主玉緯云太平者六
合共行正道之號也今宛利世界九州八十
一域擺除六天上間神人詳說古道家國安
寧長居慶樂丁部第四云欲知吾道大效付
賢明道德之君使其按用之立與天地乃響
應是其大明效證驗也甲部第一又云誦吾
書災害不起此古賢聖所以候得失之文也
又云書有三等一曰神道書二曰覈事文三
曰浮華記神道書者精一不離實守本根與
陰陽合與神同門覈事文者覈事異同疑誤
不失浮華記者離本已逺錯亂不可常用時
時可記故名浮華記也又云澄清大亂功高
德正故號太平若此法流行即是太平之時
故此經云應感而現事已即藏又云聖主爲
治謹用兹文凡君在位輕忽斯典然其卷數
或有不同今甲乙十部合一百七十卷今世
所行按正一經云有太平洞極之經一百四
十四卷今此經流亡殆將欲盡此之二經並
是盛明治道及證果修因禁忌衆術等也若
是一百四十卷洞極經者按正一經此漢安
元年太上親授天師流傳兹目若是甲乙十
部者按百八十戒云是周𧹞王時老君於蜀
郡臨卭縣授於琅琊干吉爾來又隱近人相
傳云海嵎山石函内有此經自宋梁以來求
者不得或往取之每值風雨暝暗雷電激揚
至陳祚開基又屢取不得每至山所風雨如
故至宣帝立帝好道術乃命太平周法師諱
智響往取此經法師挺素清高良難可序受
請至山清齋七日將就取經未展之頃朝雲
暗野曉霧昏山師拜禮進趨天光開朗乃命
從人數十齊心運力前跪取函函遂不得開
法師斂氣開之乃見此經請還臺邑帝乃具
禮迎接安於至眞觀供養經放大光明傾國
人民並皆瞻仰帝命法師於至眞觀開敷講
說利安天下時稱太平自此以來其文盛矣
帝因法師得此經故號法師爲太平法師即
臧靖法師之禀業也
第三太玄者重玄爲宗
老君所說故經云玄玄至道宗然其卷數亦
有不同正一經云太玄道經二百七十卷今
玉緯所撰止有一百三十五卷又非盡是本
經餘者不見當時運會未行然此經所明大
略以玄爲致故太玄經云無無曰道義極玄
玄樂眞人云道德五千文兹境之經也舊云
道德經有三卷玉緯云其中經珍秘部入太
清亦未詳此解按西昇序云列以二篇乃河
濱授於漢文又云素書二卷尹喜所受凡得
五卷旣說有三時玄靖法師開爲三部宗致
道德二卷是先說以道德爲體其致則總以
其文内無的對揚之㫖故也西昇次說以無
欲爲體故云當持上慧源妙眞一後說旣盛
明眞一故以眞一爲體其源流者所授尹生
五卷由漸甚多今不更說通諸一部者按正
一經云太上親授天師太玄經有二百七十
卷推檢是漢安元年七月得是經爾來傳世
乃至今日但其零落闕遺亦是運還天府耳
第四正一者眞一爲宗
太上所說正一經天師自云我受於太上老
君教以正一新出道法謂之新者物厭故舊
盛新新出名異實同學正除邪仍用舊文承
先經教無所改造亦教人學仙皆用上古之
法王長慮後改易法師故撰傳録文名爲正
一新出儀故天師云後世男女必改吾法貪
財愛色不施散一切汝曹重檐地獄爲家宜
各愼之正一經云正一法文一百卷今孟法
師録亦一百卷凡爲十帙未知並是此經不
耳斯經所明總述三乘之用故此經云正一
遍陳三乘王長所撰新出之儀四十卷但未
有次第長既隨師昇玄于時多承口訣秖録
爲卷名未詮次第也其源流者玉緯云昔元
始天王以開皇元年七月七日丙午中時使
玉童傳皇上先生白簡青籙之文自然得乎
此法虚無先生傳於唐堯又後聖帝君命小
有天王撰集宣行青童云自爾之後得此文
者乃七千人皆飛龍玄昇或淪化潜引不可
具記得道者藏文五嶽精思積感先得此文
此文極妙得之隨緣文來或出河洛或戒經
方依因結果也漢末有天師張道陵精思西
山太上親降漢安元年五月一日授以三天
正法命爲天師又授正一科術要道法文其
年七月七日又授正一盟威妙經三業六通
之訣重爲三天法師正一眞人按正一經治
化品目録云正目經九百三十卷符圖七十
卷合千卷付天師正一百卷即在其内後會
教重自當具顯道本尊卑經云眞經要妙其
文無雙三十六萬四千正言無數不離正一
演氣布化五千爲宗眞精要妙三洞爲最也
然此法雖復久逺論其所盛起自漢朝天師
既昇天後以此法降與子孫弟子嗣師系師
及諸天人一切内外至信者修行傳習屢有
傳道之人今不具載此文因此行矣謹按正
一經圖科戒品云太清經輔洞神部金丹以
下仙業太平經輔洞玄部甲乙十部以下眞
業太玄輔洞眞部五千文以下聖業正一法
文宗道德崇三洞遍陳三乘太平經云輔者
父也今言三太輔三洞者取其事用相資成
生觀解若父之能生也衆生鈍劣聞深教不
解更須開說翼成方能顯悟即是扶賛之義
也
　　　十二部
夫十二部經者蓋是通三乘之妙訓貫七部
之鴻規尋之者知眞翫之者悟理實出生死
之津梁入大道之途徑故正一經云三乘所
修各十二部
夫十二部道義通於三乘今就中乘爲釋餘
例可知十二者第一本文第二神符第三玉
訣第四靈圖第五譜録第六戒律第七威儀
第八方法第九衆術第十記傳第十一讃頌
第十二表奏言本文者即三元八會之書長
行元起之說其例是也紫微夫人云三元八
會之書太極高眞所有本者始也根也是經
教之始文字之根又爲得理之元萬法之本
文者分也理也既能分辨二儀又能分别法
相旣能理於萬事又能表詮至理如木有文
亦名爲理也不名眞文者十二義通三乘眞
文教主中洞非通義也神符者即龍章鳳篆
之文靈跡符書之字是也神則不測爲義符
以符契爲名謂此靈跡神用無方利益衆生
信若符契玉訣者如河上釋柱下之文玉訣
解金書之例是也玉名無染訣語不疑謂决
定了知更無疑染靈圖者如含景五帝之像
圖局三一之形其例是也靈妙也圖度也謂
度寫妙形傳流下世譜録者如生神所述三
君立本所陳五帝其例是也譜緒也録記也
緒記聖人以爲教法亦是緒其元起使物録
持也戒律者如六情十惡之例是也戒者解
也界也止也能解衆惡之縳能分善惡之界
防止諸惡也律者率也直也慄也率計罪愆
直而不枉使懼慄也威儀者如齋法典戒請
經軌儀之例是也威是儼嶷可畏儀是軌式
所宜亦是曲從物宜爲威法也方法者如存
三守一制魄拘魂之例是也方者方所法者
節度修行治身有方所節度也衆術者如變
丹鍊石化形隱景之例是也衆多也術道也
爲趣至極之初道也記傳者如道君本業皇
人往行之例是也記誌也傳傳也謂記至本
業傳示學人讃頌者如五眞新頌九天舊章
之例是也讚以表事頌以歌德故詩云頌者
美盛德之形容亦曰偈偈憩也以四字五字
爲憩息也表奏者如六齋啓願三會謁請之
例是也表明也奏湊也謂表心事上共湊大
道通言部者以部類爲義亦以部别爲名謂
别其義類以相從也無方釋義十二互通從
通制别意如前釋然十二部内唯本文有通
相别相以十二部皆是文字爲得理之本通
名爲本文本文猶是經之異名十二部旣通
名爲經是通相本文也於通相文内則出一
部是五篇眞文有生天立地之能是一切法
本爲别相本文也不可言十二部皆是玉訣
别出一部是别相玉訣也餘部例然又有長
行爲偈本稱本文者餘二乘經望此可知本
文是生法之本數自居前既生之後即須扶
養故次辯神符八會雲篆三元玉字若不諳
鍊豈能致益故須玉訣釋其理事也衆生暗
鈍直聞聲教不能悟解故立圖像助以表明
聖功既顯若不祖宗物情容言假僞故須其
譜録也此之五條生物義定將欲輔成必須
鑒戒惡法文弊宜前防止故有戒律既捨俗
入道出家簉於師寶須善容儀故次明威儀
也又前乃防惡宿罪未除故須修齋軌儀悔
已生惡也儀容既善宿根已淨須進學方術
理期登眞要假道術之妙顯平記傳論聖習
學以次相從也亦是學功旣著名傳竹帛故
次記傳始自生物終乎行成皆可嘉稱故次
有讃頌又前言諸教多是長行散說今論讃
頌即是句偈結辭旣切功滿德成故須表申
靈府如齋訖言功之例故終乎表奏也又前
十一部明出世之行後之表奏祛世間之災
如三元塗炭子午請命之流皆關表也
　　　三十六部
三乘之中乘各有十二部故合成三十六部
也論其相攝者一往大乘具有三十六部中
乘具有二十四部小乘唯十二部何者以大
得兼小故也又大乘得學小爲遍行也小不
得兼學大故止十二中乘可知此逺論界内
化門意也再論三洞即是會前三乘入此一
乘故三洞大乘唯一耳而又約三洞開三乘
者此欲示一乘之内無所不包又云有二經
不同一者太玄部老君自然齋儀云經有三
條一曰天經天眞所修二曰地經洞天所習
三曰人經世間所行三景之法相通而成一
曰三乘三乘之用各有十二部交會相通總
曰三十六部十二條一曰無爲二曰有爲三
曰無爲而有爲四曰有爲而無爲五曰續愛
六曰斷愛七曰不斷不續八曰分叚九曰無
斷十曰知微十一曰知彰十二曰適用當境
而曰十二部隱顯兼施則有七十二部今謂
此文所出前之三經自可是教後之十二意
在行也二者正一所明十二者一者心跡俱
無爲二者心無爲跡有爲三者心有爲跡無
爲四者捨家處人間五者携家入川澤六者
出世與人隔絶七者與世和光同塵八者斷
欲斯斷九者不斷而斷十者遊空中十一者
在地下十二者住天上三乘皆有十二故成
三十六部也釋此文意已在位業義科但此
兩經名味不同者亦當教義自是一途之說
耳太玄所出多據於心正一所明通論心跡
但太玄十二中第八一事言分叚考事涉跡
又不顯十二部經科

雲笈七籖卷之六


















雲笈七籤卷之七學七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　三洞經教部
　　　本文
　　　　說三元八會六畫之法
道門大論曰一者陰陽初分有三元五德八
會之氣以成飛天之書後撰爲八龍雲篆明
光之章陸先生解三才謂之三元三元旣立
五行咸具以五行爲五位三五和合謂之八
會爲衆書之文又有八龍雲篆明光之章自
然飛玄之氣結空成文字方一丈肇於諸天
之内生立一切也按眞誥紫微夫人說三元
八會之書建文章之祖八龍雲篆是根宗所
起有書之始也又云八會是三才五行形在
旣判之後赤書云靈寶赤書五篇眞文出於
元始之先即此而論三元應非三才五德應
非五行也此正應是三寶丈人之三氣三氣
自有五德耳故九天生神章云天地萬化自
非三元所育九氣所導莫能生也又曰三氣
爲天地之尊九氣爲萬物之根故知此三元
在天地未開三才未生之前也宋法師解八
會秖是三氣五德三元者一曰混洞太無元
高上玉皇之氣二曰赤混太無元無上玉虚
之氣三曰冥寂玄通元無上玉虛之氣五德
者即三元所有三五會即陰陽和陰有少陰
太陰陽有少陽太陽就和中之和爲五德也
篆者撰也撰集雲書謂之雲篆此即三元八
會之文八龍雲篆之章皆是天書三元八會
之例是也雲篆明光則五符五勝之例是也
八會本文凡一千一百九字其篇眞文合六
百六十八字是三才之元根生立天地開化
人神萬物之由故云有天道地道神道人道
此之謂也玉訣云修用此法五篇皆分字數
各有四條
一者主召九天上帝校神仙圖籙求仙致眞
之法二者主召天宿星宫正天分度保國寧
民之道三者攝制酆都六天之氣四者勑命
水帝制召龍鳥也其諸天内音一天有八字
三十二天合二百五十六字論諸天度數期
會大聖眞仙名諱位號所治官府臺城處所
神仙變化昇降品次衆魔種類八鬼生死轉
輪因縁其十三字是五方元精名號服御求
仙鍊神化形白日騰空之法餘一百二十二
字闕元音解
二者演八會爲龍鳳之文謂之龍書此下皆
玄聖所述以寫天文也
三者軒轅之時倉頡傍龍鳳之勢採鳥跡爲
古文以代結繩即古體也
四者周時史籀變古文爲大篆
五者秦時程邈變大篆爲小篆
六者秦後盱陽變小篆爲隸書又云漢謂𨽻
書曰佐書或言程邈獄中所造出於徒𨽻故
以𨽻爲名此即爲六書也
　　　雲篆
又有雲篆明光之章爲順形梵書文别爲六
十四種播于三十六天今經書相傳皆以𨽻
字解天書相雜而行也
　　　八體六書六文
一曰大篆二曰小篆三曰刻符四曰蟲書五
曰摹印六曰署書七曰殳書八曰𨽻書王莽
時使司徒甄豐校定文字復有六書一曰古
文孔子壁中書二曰奇字古文異書三曰篆
書四曰佐書即𨽻書五曰繆篆所以摹印六
曰爲篆翻言也倉頡始書己應有筆詩云彤
管則是筆也而言蒙恬造筆者蓋恬爲秦將
三世有名制削筆精能獨擅名也漢和帝時
蔡倫始造紙爾前唯書簡牒牒者詮牒語事
也簡者在簡而不繁也但知本是天書金簡
餘地書己下八體六文皆從眞出外學者自
更詳之又未知何時書於此經在紙作卷今
謂劫初己自有筆太眞所書何言無也及以
八體六文等耶以天尊造化具一切法也後
人承用自有前後耳六文一曰象形日月是
也二曰指事上下是也三曰形聲河海是也
四曰會意武信是也五曰轉注考老是也六
曰假借令長是也
　　　符字
一切萬物莫不以精氣爲用故二儀三景皆
以精氣行乎其中萬物旣有亦以精氣行乎
其中也是則五行六物莫不有精氣者也以
道之精氣布之簡墨會物之精氣以却邪僞
輔助正眞召會群靈制御生死保持劫運安
鎭五方然此符本於結空太眞仰寫天文分
置方位區别圖象符書之異符者通取雲物
星辰之勢書者别析音句銓量之旨圖者畫
取靈變之狀然符中有書參似圖象書中有
圖形聲並用故有八體六文更相發顯
　　　八顯
八顯者一曰天書八會是也二曰神書雲篆
是也三曰地書龍鳳之象也四曰内書龜龍
魚鳥所吐者也五曰外書鱗甲毛羽所載也
六曰鬼書雜體微昧非人所解者也七曰中
夏書草藝雲篆是也八曰戎夷書類於昆蟲
者也此六文八體或今字同古或古字同今
符彩交加共成一法合爲一用故同異無定
也此依宋法師所說未見正文而三洞經中
符有字者如古文尚書中有古字與今同者
耳
　　　玉字訣
太上道君於南丹洞陽上館爲學士王龍賜
說此靈文玉字之訣但未知定是何世所注
學者尋之又說諸修行符醮五方思存禳災
等法然正是解訣八會之文而就本文理中
復明理如解眞文中更明感通之理定志經
又云出思微之義事中復有事如玉訣中復
明傳經及盟授威儀之事然諸經中凡有解
訣皆通謂之玉訣也
　　　皇文帝畫
三皇經云皇文帝書皆出自然虛無空中結
氣成字無祖無先無窮無極隨運隱見綿綿
常存
　　　天書
諸天内音經云忽有天書字方一丈自然見
空其上文彩煥爛八角垂芒精光亂眼不可
得看天眞皇人曰斯文尊妙不譬於常是故
開大有之始而閉天光明以寶其道而尊其
文其字宛奥非凡書之體蓋貴其妙象而隱
其至眞也
　　　龍章
靈寶經云赤明開圖運度自然元始安鎭敷
落五篇赤書玉字八威龍文保制劫運使天
長存此之龍章也
　　　鳳文
紫鳳赤書經云此經舊文藏在太上六合紫
房之内有六頭師子巨獸夾墻玉童玉女侍
衛鳳文
　　　玉牒金畫
三元布經皆刻金丹之書盛以自然雲錦之
囊封以三元寶神之章藏於九天之上大有
之宫謂之玉牒金書又云以紫玉爲簡生金
爲文編以金縷纏以青絲太上太眞科云玉
牒金書七寶爲簡又名紫簡
　　　石字
本行經云道言昔禪黎世界隊王有女字絓
音生仍不言年至十四王怪之焉乃棄女於
南浮長桑之阿空山之中女行山周帀忽與
神人會於丹陵之舍柏林之下神執絓音右
手題赤石之上語絓音曰汝雖不能言可憶
此也天爲其感愍其疾遺朱宫靈童下教絓
音治身之術授其赤書八字絓音於是能言
靈寶玉訣經云道告阿丘曾曰汝前生與南
極尊神同在禪黎世界於丹陵之舍柏林之
下同發道意爾時南極姓皇字度明執汝右
手俱題赤石以記姓名南宫即書汝筆跡題
於南軒今猶尚在石字亦存汝憶之不丘魯
心悟舉目即見南極所主南壁刻書云太甲
歲七月一日皇度明王阿丘曾同於丹陵柏
林下發願合二十三字字甚分明
　　　題素
五符經云五符一通書以南和之繒(南和赤)
(色繒也)封以金英之函印以玄都之章付震
水洞玄之君仙公請問經云道德上下經及
洞眞玄經三皇天文上清衆篇詠等皆是太
上所撰而爲文書於南和之繒故曰題素也
　　　玉字
内音玉字經云天眞皇人曰諸天内音自然
玉字字方一丈自然而見空玄之上八角垂
芒精光亂眼靈書八會字無正形其趣宛奥
難可尋詳皆諸天之中大梵隱語結飛玄之
氣合和五方之音生於元始之上出於空洞
之中隨運開度普成天地之功
天尊命天眞皇人注解其正音使皇道清暢
澤被十方皇人不敢違命按筆注解之曰形
魂頓喪率我所見聊注其文五合之義其道
足以開度天人也和合五方無量之音以成
諸天内音故曰五合之義也
　　　文生東
太平經云文者生於東明於南故天文生東
北故書出東北而天見其象虎有文章家在
寅龍有文章家在辰文者生於東盛於南是
知眞文初出在東北也
　　　玉籙
玉清隱書有帝簡金書玄玉籙籍可以傳玄
羽玉經也又云自非帝圖玉籙者不得聞見
上皇玉慧玉清之隱書金玄隱玄之羽經也
　　　玉篇
衆篇序云元始命太眞按筆玉妃拂筵鑄金
爲簡□書玉篇五老掌籙秘於九靈仙都之
宫雲藴而授葛仙公之經也
　　　玉札
金根經云太上大道君以大洞眞經付上相
青童君掌録於東華青宫使傳後聖應爲眞
人者此金簡玉札出自太上靈都之宫刻玉
爲之
　　　丹畫墨籙
太眞科云丹簡者乃朱漆之簡明火主陽也
墨籙者以墨書文明水主陰也人學長生遵
之不死故名丹簡墨籙秘不妄傳
　　　玉策
天皇手執飛仙玉策人皇手執上皇保命玉
策地皇手執元皇定録玉策
　　　福連之書
三十九章經曰太上有瓊羽之門合延爲胎
命之王玄一爲三氣之尊元老爲上帝之賓
並扶兆身神臺刊名於福連之簡又曰太上
金簡玉札爲福連之書
　　　琅虯瓊文
飛行羽經云金書玉籙乃琅虯瓊文也
　　　白銀之編
金房度命經云太常靈神都宫中有金房度
命迴年之訣皆鑄金爲簡刻白銀之編紫筆
書編也
　　　赤書
玉訣經云元始赤書五篇眞文置以五帝導
以陰陽轉輪九天之紐運明五星之光也
　　　火鍊眞文
本相經曰吾昔赤明元年與高上大聖玉帝
於此土中鍊其眞文以火瑩發字形爾時眞
文火漏餘處氣生化爲七寶林是以枝葉成
紫書金地銀鏤玉文其中及諸龍禽猛獸一
切神蟲常食林露眞氣入身命皆得長壽三
千萬劫當終之後皆轉化爲飛仙從道不輟
亦得正眞無爲之道
　　　金壺墨汁字
聖紀云浮提國獻善書二人乍老乍少隱形
則出影聞聲則藏形時出金壺四寸上有五
龍之檢封以青泥壺中有黑汁若淳漆灑木
石皆成篆隸科斗之字記造化人倫之始老
君撰道經垂十萬言皆寫以玉牒編以金繩
貯以玉函及金壺汁盡浮提二人乃欲刳心
瀝血以代墨焉
　　　瓊札
玉清隱書金虎符云鬱儀赤文招日同輿結
璘黄章與月共居上清消魔經啓洞門於希
林尋靈跡於丹穴發元天之朱匱望上清之
瓊札玄書既刻於玉章絳名始刊於靈闕四
遇三元於玄宫六造五老於靈室
　　　紫字
八素經云八素眞經玄文生於太空之内見
於西龜之山玄圃之上積石之陰八素高玄
羽章靈文鬱乎洞標紫字煥乎瓊林神光流
輝於九元金音虚朗於紫天文威煥赫氣布
紫庭衆眞晏禮稱慶上清
　　　自然之字
玉帝七聖玄記云爾乃迴天九霄白簡青籙
上聖帝君受於九空結飛玄紫氣自然之字
玄記後學得道之名靈音韻合玉朗稟眞或
以字體或以隱音上下四會皆表玄名空生
刻書廣靈之堂舊文有十萬玉言字無正類
韻無正音自非上聖莫能意通積七千年而
後崑崙之室北洞之源字方一丈文蔚煥爛
四合垂芒虚生晻曖若存若亡流光紫氣拂
其穢黄金治鍊瑩其文遂經累劫字體鮮明
至上皇元年九月十七日七聖齊靈清齋長
宫金青盟天峗誓告靈奉受靈文高上解其
曲滯七聖通其妙音記爲迴天九霄得道之
篇刻以白銀之簡結以飛青之文藏於雲錦
之囊封以啓命之章付於五老仙都左仙公
掌録瓊宫也
　　　四會成字
玉帝七聖玄記云七聖玄記迴天上文或以
韻合或以支類相參或上下四會以成字音
或標其正諱或單復相兼皆出玄古空洞之
中高眞撰集以明靈文後學之人若有玄名
者得見此文青空捒(初角/切)名四司所保五帝
記名也
　　　琅簡蘂畫
八素經云西華宫有琅簡蘂書當爲眞人者
乃得此文
　　　石碽
三洞珠囊云西王母以上皇元年七月於南
浮洞室下教以授清虚眞人王君傳於夏禹
禹封文於南浮洞室石□之中□亦有作此
碩者故五符云九天靈書猶封於石碽是也
今檢諸字類無此碩字也玉訣下云五老眞
文封題玉□亦其例也孔靈符會稽記云會
稽山南有宛委山其上有石俗呼爲石簣壁
立干雲累梯然後至焉昔禹治洪水厥功未
就齋於此山發石簣得金簡字以知山河體
勢於是疏導百川各盡其宜也
雲笈七籤卷之七









雲笈七籤卷之八學八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　三洞經教部
　　　經釋
　　　　釋三十九章經
大洞眞經云高上虚皇道君而下三十九道
君各著經一章故曰三十九章經乃大洞之
首也
第一章
高上虚皇君曰元氣生於九天之上名曰辟
非辟非之煙下入人之身而爲明梁之氣居
人五藏之中處乎心華之下此至氣之所在
長煙之所託能知辟非之由者乃得領祖太
無領祖太無者盡體虚玄之大冠道素之標
矣益元羽童乃人鼻之神也衆風亂玄人鼻
之氣也四清撫閑乃鼻下口上之間也當令
鼻氣恒閑又當數加手按讀此篇捻鼻間乃
高上之正座天嶽之混氣氣之來也解百結
鼻神翩翩列坐緑室緑室者唇上人中之際
也是以帝一上景攝煙連衆長契虚運反華
自然矣易有者九天之上西北之門名也若
旣登易有之門乃得昇帝堂之會然後五塗
旣化森羅幽鬱音暗(一雲/音響)太和萬唱幽發百
混九迴還而順一耳太一隱生之寶人之心
也乃明梁之所館辟非之所棲是故七祖反
生道濟帝簡高上之㫖理於此矣讀高上之
洞經旣畢乃口祝曰三藍羅波逮臺此九天
之祝言高上之内名也夫三藍羅波逮臺者
於地上之音曰天命長人常寧也易有者於
地上之音曰長臺
第二章
上皇玉虚君曰玄歸者於九天之音曰泥丸
也天晨金霄帝一雌雄之道天晨爲雌金霄
爲雄雄一之神曰晨雌一之神曰霄玉州黄
籙者帝之金簡也德刃者九天之臺名也
第三章
皇上玉帝君曰玉帝有玄上之幡一名反華
之幡皆玉帝之旌旗招仙之號令也以制命
九天之階級徴召四海五嶽之神王也九天
眞人呼日爲濯耀羅三天眞人呼日爲圓光
蔚玉清天中有樹似松名曰空青之林得食
其華者身爲金光自非妙尋雲景而金房不
登自非重誦洞章而玉賓弗見也若旣陟其
塗則可以窺森然晃朗之門而手掇空青之
華也
第四章
上皇先生紫晨君曰太冥在九天之上謂㝠
氣逺而絶乎九玄惟讀大洞玉經者可以交
接其間也故謂洞景寄以神道耳又玉清天
中有綺合臺下有萬津之海其水波湧如連
嶽焉
第五章
太微天帝君曰九天眞人呼風爲浮金房在
明霞之上九户在瓊闕之内此皆太微之所
館天帝之玉宇也
第六章
三元紫精君曰紫精之天處太無之中三元
之氣在上景之衢秀朗者玉清天中臺名太
混者玉清天中殿館名羽明者上清天人之
車名也
第七章
眞陽元老玄一君曰眞陽者上清之館名玉
皇者虚無之眞人逸宅者眞氣之明堂丹玄
乃泥丸之所在也若能七轉洞經於震靈之
上三回帝尊於白氣之中則眞人定録而魔
王立到則注生籍於玉闕招五老於金臺矣
太上有瓊羽之門合延爲胎命之王玄一爲
三氣之尊元老爲上帝之賓並扶兆身神臺
刊名於福連之簡也太上金簡玉札名爲福
連之書
第八章
上元太素三元君曰太素三元宫中有三華
之氣生於自然也似芙蓉之暉晨燈者乃玉
眞天中明氣之光洞照於三元之臺也廣靈
堂者上清之房名兆若能存雌一於夙夜誦
洞章以萬遍者則太微小童負五圖於帝側
絳宫眞人承五符於胎尊合變於三素之氣
得形於晨燈之光則人無哭兆終身不亡矣
第九章
上清紫精三素君曰上清紫精天中有樹其
葉似竹而赤其華似鑑而明其子似李而無
核名曰育華之林食其葉而辟飢食其華以
不死食其實即飛仙所謂絳樹丹實色照五
藏者也自非長冥眇思棲神太無而育華之
實不可得而食也上清玉房生七寶之雲雲
色七重其氣九扇以童子辟非童女宣彌得
乘此寶雲上入玉清之天也而辟非者太微
之内神宣彌者玉清之神女若兆能離合百
神間關帝一變化九魂混暢五七者則辟非
可賴宣彌可致七度死厄三光所利五老延
日以曲照太上三便以相入矣三便者太上
金房之名也
第十章
青靈陽安元君曰青靈者眞人之位號八氣
者雲色之相沓元君者虚皇之司命三華者
玉清之房名乃陽安元君之所處也
第十一章
皇清洞眞道君曰皇清乃上清三仙皇之眞
人也洞眞乃上清元老之君也皆俱合生於
太無之外俱合死於廣漢之上能生能死是
以皇清洞眞三帝合生理出於此矣日母者
玉清之老母主胞胎於尊神也名曰正薈條
兆能知日母之名則胞結自解七祖罪消
第十二章
高上太素君曰高上皇人常宴紫霄之上玉
根者玉清天中山名也乃五老上眞之所治
太素眞人拂日月之光於帝一之前太素天
中呼日爲眇景也玉門蘭宰並是上清宫中
門户名也月中樹名騫樹一名藥王凡有八
樹在月中也得食其葉者爲玉仙玉仙之身
洞徹如水精瑠璃焉
第十三章
皇上四老道中君曰皇上四老眞人在日中
無影呼日名爲九曜生常乘明玉之輪轉宴
於日中也廣霞者玉清天中山名乃九日之
所出矣日帝之所司也
第十四章
玉晨太上大道君曰道君保形景於法化之
内回眄鏡於上清之上解襟帶於玉映之室
乘八素入於四明之門反日中之神王併月
中之高靈矣玉映者玉晨之宫名四明者上
清玉帝之南門也
第十五章
太清大道君曰太清天中有山名浮絶三天
神王之所治也彼天人呼日爲太明又有金
華樓諸受眞仙玉録者皆在此樓之中
第十六章
太極大道元景君曰太極有元景之王司攝
三天之神仙者也太漠者太清之外也太極
眞人呼日爲圓明
第十七章
皇初紫元君曰皇初紫元之天常有暉暉之
光鬱鬱如薄霞焉乃九日之所出有如一日
之照耳六淵者乃元君之宫名寒童者山名
也故曰登寒童之嶽會六淵之中矣
第十八章
無英中眞上老君曰無英中眞上老君處上
眞之宫領五帝之籍解兆五符於重結化兆
五神於胎骨常遊紫房明堂之内也
第十九章
中央黄老君曰中央黄老君三元之眞皇也
圓華者黄老之宫名也玉壽者太微天中之
山名也皆黄老君之理所
第二十章
青精上眞内景君曰青精之宫有上華之室
室中有自然青氣號曰返香之煙逆風聞三
千里紫空者内景之山名也青精君常乘羽
逸之車携玄景之童登紫空之山入玉室之
内也
第二十一章
太陽九氣玉賢元君曰太陽九氣者變化三
晨之上策駕紫軿於微玄之下微玄者日中
之神名曰玉賢天中或呼日爲微玄也開陰
太漠者是胎神之所在也胎門旣塞乃滯血
之所穢胎門既開而嬰神之所棲太漠爲玄
重之根開陰爲常生之源若胎開而明潔則
帝一之氣金也若太漠之内修則五老之宴
歡故云開陰太漠長保陽源陽源者猶人之
有勢也兆能使陽源不傾玄泉不動淡然淵
停潭然天靜亦迴老駐年與靈均氣也
第二十二章
太初九素金華景元君曰太初天中有華景
之宫宫有自然九素之氣氣煙亂生雕雲九
色入其煙中者易貌居其煙中者百變又有
慶液之河號爲吉人之津又有流汩之池池
廣千里中有玉樹飲此流汩之水則五藏明
徹面生紫雲
第二十三章
九皇上眞司命君曰九皇上眞者玉虚之元
君也四司者天帝之禁宫也晨暉者玉虚司
命之宫名也飛霞者玉虚天中之山名逸録
者仙皇之符籙也
第二十四章
天皇上眞玉華三元君曰天皇上眞者是上
清眞人之典禁主玉華仙女之母故號曰玉
華三元君也乘神徊之車登雲飈之宫入流
逸之室神徊者是眞人一輪車名九曲下户
者是男女之陰地也男曰九曲女曰下户此
陰地常生白雲之氣以薰黄庭之間是得道
之候驗也
第二十五章
太一上元禁君曰太一上元君者萬仙之司
主方嶽眞氣也主除死籍刻書生簡赤氣王
者日中之上神其名曰將車梁能知赤氣王
名者不死
第二十六章
元虚黄房眞晨君曰元虚黄房者是眞晨仙
君之所治也玉宫者是得道符籍之所在也
九元鎭眞者是九元太帝之名也太帝名鎭
字眞兆能知之者不死
第二十七章
太極主四眞人元君曰太極元君乘凌羽之
車結雲氣以雕華控九龍以齊驟揚威於高
上之天轉轂於太明之丘鳴鐘於朱火之臺
第二十八章
四斗中眞七晨散華君曰玉清天中有散華
之臺是四斗七晨道君之所治也七晨天中
有反生之香氣反衝於三寶之山山在四斗
之中上有金琅之館名曰映清夷之宫其中
上皇眞人皆項負寶曜體映圓光氣合三寶
靈洞五藏也洞經所謂香風扇三寶五藏映
清夷
第二十九章
辰中黄景元君曰辰中眞人帶迎延之符登
太霄之庭飛羽輪於滄浪之臺佩玉章之文
於太霞之宫
第三十章
金闕後聖太平李眞天帝上景君曰金闕之
中有上景之氣氣色鬱鬱暉照十方乃後聖
之靈都太平之所會也種年祚於日氣之中
植三命於月宫之庭五毒絶於沉没解結生
於天堂
第三十一章
太虚後聖無景彭室眞君曰太霞之中有彭
彭之室結白氣以造構合九雲而立宇紫煙
重扉神華所聚故號曰彭彭之室而太虛元
君之所處焉
第三十二章
太玄都九氣丈人主仙君曰太玄都九氣丈
人乘晨徊之風登蕩滯之山煥鬱然之煙入
太暉之宫伐胞樹於死户養胎氣於冥初濟
五毒於常關定三命於金書
第三十三章
上清八皇老君曰上清之天在絶霞之外有
八皇老君運九天之仙而處上清之宫也乘
廣琅之車把鳳羽之節登華便之山入太老
之堂上清眞人呼日月爲太寶九華
第三十四章
東華方諸宫高晨師玉保仙王曰青童君東
華者仙眞之州也在始暉之間高晨玉保王
所治也東華眞人呼日爲紫曜明或曰圓珠
青童君乘雕玉之軿御圓珠之氣登雲波之
山入東華之堂
第三十五章
榑桑太帝九老仙皇君曰九老京者山名也
在榑桑之際九老仙皇處榑桑之際治九老
之京太帝君治榑桑之杪會方丈之臺也二
道君時乘合羽之車合羽車者雲沓之色登
榑桑之杪會九老之京出靈户之符召大魔
之王矣
第三十六章
小有玉眞萬華先生主圖玉君曰小有玉眞
天中有萬華之宫小有先生主圖玉君之所
治也此宫之中藏録上帝之寶經玉清之隱
書也又有洞觀之堂懸在太無之中重泉曲
者魔王之陰府也兆既得洞一之道乃拔死
於泉曲之籍書仙名於靈羽之録
第三十七章
玄洲二十九眞伯上帝司禁君曰玄洲有三
溺之津非飛仙而莫越也又有羽景之堂在
太無之庭又有絶空之宫在五雲之中王靈
仙母金華仙女常所遊也司禁眞伯上帝玉
君時乘日月之軿披虎文之裘登重漠之山
入宴羽景之堂濯纓帝川之池會仙絶空之
宫也
第三十八章
太無晨中君刊峨嵋山中洞宫玉户太素君
曰太無在洞景之表太素在幽玄之上九宫
列金門於大素之表丹樓沓七重於大無之
庭乃太素三元君所遊也
第三十九章
西元龜山九靈眞仙母青金丹皇君曰崑崙
山有九靈之館又有金丹流雲之宫上接璇
璣之輪下在太空之中乃王母之所治也西
元龜山在崑崙之西太帝玉妃之所在
　　　釋太上大道君洞眞金玄八景玉籙
經釋題曰東華上仙名太上八素隱書南華
上仙曰大洞眞經西華上仙曰金眞玉光映
天洞觀玉經北華上仙曰簫條九曜豁落七
元上經玉皇中仙曰太上高聖八景玉籙中
央黄老君南極元君藏録二經於太素瑶臺
玄雲羽室封以鬱林之笈玉清三元之章乃
命北寒金臺龍華玉女七百人又命白空虞
宫西靈玉童七百人侍衛焉𣈆永和十一年
歲在乙卯九月一日夜半受經於紫微王夫
人凡二萬二百三十字其大洞眞經一萬字
上清高聖太上大道君金玄八景玉籙
上清高聖太上大道君者蓋二晨之精氣慶
雲之紫煙玉暉輝煥金映流眞結化含秀苞
凝玄神寄胎母氏育形爲人諱開天眞字開
元母妊三千七百年乃誕於西那天鬱察山
浮羅嶽丹玄之阿於是受書玉虚眺景上清
位爲太上高聖玉晨大道君治蘂珠日闕館
七映紫房玉童玉女各三十萬人侍衛於是
振策七圃楊青建朱騰空舞旍駕景騁飈徘
徊八煙盤桓空塗仰簮日華拾落日珠摘絳
林之琅實餌玄河之紫蕖偃蹇靈軒領理帝
書萬神八拜五德把符上眞侍晨天皇抱圖
乃仰空而言曰子欲爲眞當存日中君駕龍
驂鳳乘天景雲東遊桑林遂入帝門若必昇
天當思月中夫人駕十飛龍乘我流鈴西朝
六領遂諧帝堂精根運思上朝玉皇薈薈敷
鬱儀以躡景晃晃散結璘以曁霄雙皇合輦
後天而凋夫大有者九天之紫宫小有者清
虚三十六天之首洞於是
太上大道君初乘一景之輿駕八素紫雲攝
希微倉帝名録豐子俱東行詣鬱悅那林昌
玉臺天見玉清紫道虚皇上君受九暉大晨
隱符
太上大道君次乘二景之輿駕七素絳雲攝
中㣲赤帝名定無彦俱南行詣高桃厲沖龍
羅天見玉清冀日虚皇太上道君受觀靈元
晨隱符
太上大道君次乘三景之輿駕六素紅雲攝
紫微白帝名渠淵石俱西行詣碧空歌飲黎
天見玉清昌陽始虚皇高元君受總晨九極
隱符
太上大道君次乘四景之輿駕五素青雲攝
玄微黑帝名齊元旋俱北行諧𨚧摩坦婁于
醫天見玉清七靜道生高上虚皇君受沓曜
旋根隱符
太上大道君次乘五景之輿駕四素黄雲攝
始微上帝名接空子俱東北行詣扶力蓋浮
羅天見玉清太明虚皇洞清君受玄景晨光
隱符
太上大道君次乘六景之輿駕三素緑雲攝
靈微中帝名秉巨文俱東南行詣具謂耶渠
初黙天見玉清始元虚皇太霄君受合暉晨
命隱符
太上大道君次乘七景之輿駕二素紫雲攝
宣微下帝名宏膚子俱西南行諧沖容育鬱
離沙天見玉清七觀無生虚皇金靈君受齊
暉晨玄隱符
太上大道君次乘八景之輿駕一素靈雲攝
洞㣲眞帝名洄澄攄俱西北行詣單緑察寶
輪法天見玉清八觀高元虚皇渟景君受高
上龍煙隱符
太上大道君又乘洞景玉輿駕太霞紫煙玄
景之暉攝九微内帝君名申明閑及上皇九
玄九天諸眞仙王等俱仰登彌梵羅臺霄絶
寥丘飛元雲根之都玉清上天見玉清紫暉
太上玉皇明上大道君受高清太虚無極上
道君隱符
　　　釋太上神州七轉七變儛天經
神州在天關之北日月迴度其南七星輪轉
其中央晝左迴八緯夜右轉七經七星運周
天光迴靈此上皇紫晨受化之庭修七轉之
法位登於玉清
七轉七變之道上皇紫晨君受於九天父母
修行道成以傳玄感清天上皇君皇君以傳
三天玉童玉童以傳紫極眞元君紫極眞元
君傳天帝君天帝君傳南極上元君南極上
元君傳太㣲天帝君太微天帝君傳後聖金
闕君後聖金闕君傳上相青童君承眞相系
皆經萬劫一傳小有天王後撰一通以封於
西城山中得者皆奉迎聖君於上清宫給玉
童玉女各二十一人典衛靈文營護有經者
身
神州玉章凡十四章乃十四帝君洞野之曲
百神内名玉天之玄象三晨之精誦其章玉
響激朗上元誦之萬遍白日昇天
　　　釋神虎上符消魔智慧經
神者靈也靈變無窮陰陽不測名之曰神也
虎者威也威震九遐之域神光煥乎上清上
者太上祕乎靈都上宫神虎七千備于玉闕
因以爲名符者信也太上之信召會群靈消
魔者滅鬼也凡有玉簡紫名得修上經莫不
爲衆邪所乘鬼魔所試兆當諷詠此經則激
百陽以生電鼓千陰以吐威六天失氣九魔
消摧也智者日中之星也慧者冝以生生爲
急也故慧字有兩生并而共乘一急之象者
也誦經五千遍則神智開朗聖慧明發命八
景以高登騁神虎以飛昇此大威變之道故
以消魔爲名
　　　釋太上素靈洞玄大有妙經
太者大也彌綸而不可極故曰太也上者處
乎無窮之表故曰上也是道君之號也素靈
者房名也洞者洞天洞地無所不通也玄者
幽㝠之所出也大有者宫名也妙者微之極
也經者營也弘暢幽極經理神關故謂之經
而有玄丹上化三眞元洞之道本與玄氣同
存元始俱生三精凝化結朗玉章構演三洞
之府總御萬眞之淵乃秘在九天之上大有
妙宫金臺玉室素靈之房蓊藹玄玄之上蕭
蕭始暉之中是時上聖衆帝清齋三月仰禀
太冥玄思感於大寂積稔啓於上清而受焉
因經所藏之處而以爲名
　　　釋迴元九道飛行羽經
迴元者運星元之綱輪也輪空洞之大輻調
四氣之長存九道者北斗九星也九星之運
觀渙五常五行乘之以致度萬物稟之以得
生皆九道之運也飛行羽經者九天父母太
眞丈人同宴景龍之輿息駕無崖之端忽致
玄靈瑞降白鸞之車黑翮之鳳口銜素章登
空步虚經歷無窮因名白羽黑翮飛行羽經
　　　釋九靈太妙龜山元録
龜山在天西北角周迴四千萬里高與玉清
連界西王母所封也元録者九虚上眞始生
變化大妙之法記爲名録也皆刻書龜山流
精紫閭金華瓊堂其旨隱奥其音宛妙蓋九
天書録名題龜山
　　　釋大有八禀太丹隱畫
大有宫名也在九天之上八者八節也稟者
授節度也太丹南宫名也隱藏也書文也言
八節吉辰天上宴會八禀開眞大慶之日其
時乃萬神集議皆列言大有之宫爲學之士
以其日清齋首過即上生於南宫也
　　　釋七聖玄記迴天九霄經
七聖者高聖玉帝君高聖太上大道君上聖
紫清太素三元君上聖白玉龜臺九靈太眞
西王母上聖中央黄老君上聖榑桑太帝君
後聖金闕帝君也玄記者七聖各逆注得道
之人玄名也迴天者太上道君携契玉虚紫
賓迴天傾光上登九層七映朱宫徘徊明霞
之上蕭條九空之中列七範於仙録刻王名
於隱篇九霄九天也一名九空上聖帝君受
命於九空結飛氣成自然之字玄記後學得
道之名靈音韻合玉朗禀眞或以字體或以
隱音上下四會皆表玄名
　　　釋曲素訣辭五行祕符
曲者臺名也素者八方之素也玄都上有九
曲峻嶒鳳臺皆結自然鳳氣而成瓊房玉室
處於九天之上玉京之陽虚生八會交眞之
氣十折九曲洞達八方上招扶揺之翮傍通
八素之靈故以曲素爲名訣者㫖詣也辭者
憂樂之曲也結九元正一之氣以成憂樂之
辭上慶神眞之歡下悲兆民之憂故曰憂樂
之辭也五行者金木水火土也秘者藏於上
清瓊宫也符者文也五色流精凝而成文也
混化萬眞總御神靈
　　　釋天關三圖七星移度經
天關三圖者九天之上有關玉臺一名天關
一名天圖一名天開是九天之生門關之樞
機也其西五千里則金闕宫東九千里則青
華宫上去玉清宫七千里是衆眞之所經神
仙之所歷學者之所由也七星者斗星也移
度者歷轉也日月迴周其境七星歷轉其關
上運九天明皇之氣下潤流灑梵行諸天高
上玉帝出入遊宴之道乃學者簡録所通之
門上相所撰以挾後學有知上帝宫館之次
第上眞所遊處剋成眞人也
　　　釋除六天玉文三天正法
除者罷也六天者赤虚天泰玄都天清皓天
泰玄天泰玄倉天泰清天此六天起自黄帝
以來民人互興殺害不禀自然六天之理於
兹而興太上給以鬼兵使於三代之中驅除
惡民而六天臨治轉自僞辭太上下玉文遂
截六天之氣更出三天正法割惡救善三天
者清微天禹餘天大赤天是也
　　　釋青要紫書金根衆經
青要者紫清帝君之别號也紫書者紫筆繕
文也金者金簡也根者日根也衆經者科集
衆經之最要也蓋玉帝命高上侍眞總仙君
科集寶目採日根之法合爲衆經以紫筆繕
文金簡爲篇也
　　　釋石精金光藏景録形經
石精者妙鐵也石者鐵之質精者石之津治
之爲劔而發金光金者劔之幹光者刃之神
藏景者隱身也録形者代身也
　　　釋太上九赤斑符五帝内眞經
太上者是無極大道之號也九赤者乃九元
之氣也九元者五嶽四海也山海色雜目之
斑也符者眞文也五嶽得之以鎭四海得之
以潤五帝得之以靈人得之以神仙也



雲笈七籖卷之八



雲笈七籖卷之九學九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經釋
　　　釋太霄琅畫
太霄琅書妙經云九天九王萬炁之本宗衆
帝之祖先乃九氣之精源以天地未凝三晨
未明結自然而生於空洞之内溟涬之中歷
九黄劫而分氣各治置立天地日月星辰於
是而明萬氣流演結成道眞元始上皇高上
玉虚並生始天之中三十九帝二十四眞遂
有宫闕次序之官上皇寶經皆結自然之章
以行長生之道不死之方符章玉訣皆起於
九天之王傳於世代之眞至三五改運九靈
應期後聖九玄道君推校本元以歷九萬億
九千累劫上皇典格多不相參道君以中皇
元年九月一日於玉天瓊房金闕上宫命東
華青宫尋俯仰之格揀校古文撰定靈篇集
爲寶經三百卷以付上相青童君使傳後學
玉名合眞之人
　　　釋太㣲黄書
太㣲黄書八卷素訣乃含於九天玄母結文
空胎歷歲數劫以成自然之章太皇中歲成
洞眞金眞玉光八景飛經元始天王名之八
景飛經廣生太眞名之八素上經青眞小童
名之豁落七元太上道君曰隱書玉訣金章
　　　釋太上金書祕字
金書祕字出乎混洞太無紫氣練眞鋒芒豔
乎日月斷諸邪闇飛絲空玄太上有命付諸
天君青眞小童奉受修習傳太極眞人清虚
眞人南嶽赤松子劉子先等寶祕尤嚴得者
勿泄
　　　釋太上上皇民籍定眞玉籙
凡欲定心當受上皇民籍定眞玉籙此籙至
要爲學之先先能定心仙名乃定仙名者由
此籙焉是三天正一先生所佩以定得仙之
名傳於玉帝三十九眞也青童君請問太上
道君曰治心入道科術參羅各云要妙由之
有縁未審今之所最要何方爲勝太上答曰
勝理雖多其有最者治心之要在乎慚愧動
心舉目轉體安身常懐慚愧不忘須臾心神
乃定定則入道此爲最要也青童曰何所慚
愧而得入道太上曰心有神識識道可尊尊
由無爲而我有爲有爲有累志願無爲無爲
無累不可便及力進苦遲負累稍至爲此漸
愧不離心中又當思我稟生生由父母父母
鞫養辛苦劬勞而我成長學術不深無奇方
異法令父母延年長生不死同得神仙此期
未克供養又虧公私愆過父母垂憂思慮不
精功行怠退爲此慚愧不離心中又父母愛
念令其携誘從師學問智慧通神求得仙聖
爲道種人師又勸勵方便抑揚善誘善接旣
練旣陶而任欲肆心負違師訓或將成而罷
叛正入邪攻伐師友反道破經罪延尊上禍
滅己身灾殃將至不知改悛或不自覺悟以
爲眞正苦及方悔悔無所追爲此慚愧不離
心中又君王賞德搜賢訪美舉其宗鄕㧞其
萃類爵禄光厚宴集綢繆不能竭力盡忠賛
宣聖化貪榮慕勢阿諛面從佞媚自進抑絶
高明嫉害勝已結對連仇災凶賊害毒至不
知知不能脫誤及親友爲此漸愧不離心中
又崇道不忘事親能孝奉君必忠不負幽顯
而前身宿障否病相纏公私口舌誹謗横生
或鬭訟牢獄非意而及或執勤守愼清直異
群君上所憎衆邪所怨或事師敬友徃還身
心遭罹凶醜惡鬼惡人交互劫掠慴脅中傷
或爲善成惡捨財致怨盡禮爲佞竭誠爲姦
或起立館舍繕寫經圖堂宇雖立不得常安
篇部雖多不得披覽公私罣礙風火志失慘
疾飢寒不從本忘白日空去素願未成一失
生道方㝠㝠向幽苦煩惱未測還期今欲救
之未得要訣爲此慚愧不離心中心中有神
不知漸愧則馳競遑遑無時得定定由慚愧
慚愧旣立常在心中心中有慚愧俯仰思道
思道不忘須臾則神明定乎内内定則罪去
罪去則福來福來則成眞成眞則入道入道
由慚愧慚愧則入神也青童曰慚愧在心謹
聞命矣請問慚愧在迹其狀可聞乎太上曰
善哉善哉要爾之問也夫有形則有心有心
則有事有事則有迹有迹則有狀有狀則有
言有言則有法有法則有道有道則法可陳
矣學士治心慚愧在内慚愧之迹其狀在外
豫兮若冬涉川猶兮若畏四鄰是其狀也愼
言語懼悀總也節飲食慮貪饕也衣麤而淨
在素潔也居陋而隱守靜篤也恭敬一切避
凌辱也不敢爲先免嫉謗也始終貞信潜化
導也進止和光密行教也挫銳解紛明道有
時也出處變化見神應之緣也各有其法同
是慚愧之狀也
　　　釋太上倉元上籙
倉元上籙一名太清内文又名玉鏡寶章又
名金圖瓊字又名破淹洞符又名玄覽寶籙
又名人鳥山經又名金生策文又名威武太
一扶命玉晨君所修秘於素靈上宫得而奉
行能飛能沉能隱能顯位爲眞人
　　　釋太上太素玉籙
太素玉籙者玉晨君所修五帝神使秘於素
靈上宫大有之房得者飛行太空能隱能藏
給玉童玉女各二人密修即驗泄露致灾精
加謹愼諦憶師官也
　　　釋太上神虎玉符
老君曰神虎玉符太眞九天父母所出太眞
丈人以傳東海小童九天眞王九天眞王以
傳太上道君太上道君常所寶秘藏於太陵
靈都瓊宫玉房之裏衛以巨獸捍以毒龍神
虎七千備於玉闕也神虎班其匠金虎亘其
眞智慧標其幹消魔演其源㣲㫖幽邃妙趣
難詳皆署天魔隱諱或標百神内名誦其章
千精駭動詠其篇萬祅束形以三天立正之
始傳付太微天帝君使威制六天斬馘萬神
攝山召海束縛群靈威魔滅試迴轉五星
　　　符在本經
𣈆興寧三年乙丑歲七月一日桐柏眞人授
道士許逺遊言至甲申乙亥壬辰癸已歲九
月一日七月一日四月八日當有道士著七
色法衣手持九曲策杖或在靈壇之所或在
人間告乞或詠經詩或作狂歌子若見之勤
請其道必授子神虎上符此南嶽眞人太上
常使其時下在人間察視學者之心也
　　　釋太上金虎符
此符本刻于上清玉簡智慧篇中有七萬言
靈音道妙微旨難詳或著天魔隱諱或表萬
神内名或釋幽論凝决於瓊音也小有王君
抄出此符及威神内文之法以制天地群靈
有一百言耳此咒甚秘名曰三天虎書太元
上籙受之者先齋七十日賫金虎玉金素金
玄羅三十尺以爲金眞之誓盟天地不宣之
約依四極明科聽使七百年中得傳三人
　　符在本經
　　　釋太上金篇虎符
太㣲天帝君以傳金闕帝君朱書白素盛以
紫錦囊佩之頭上以行則制命天地群靈神
仙敬伏玉華執巾天丁衛軀山嶽稽精加勑
威神之祝玉清之章便得斬馘九魔千妖滅
形矣此上清禁符不傳於世得佩之者飛昇
上清
　　　釋太上玉清神虎内眞隱文
太上道君曰李山淵德合七聖爲金闕之主
方當參謁十天理命億兆定中元於玄機制
陰陽於不測以齊首㧞眞擢領封河召海斷
任死生把執天威馘滅六天總罰三官既以
說之以智慧又復記之以消魔智慧可以驅
神消魔可以滅邪復授之以神虎眞符助之
以散穢去患也文辭在本經中
　　　釋太上三元玉檢布經
高上三元布經乃上清三天眞書上眞玉檢
飛空之篇上元檢天大籙下元檢地玉文中
元檢仙眞書如是寶篇高上皆刻金丹書貯
以自然雲錦之囊封以三元寶神之章藏於
九天之上大有之宫金臺玉室九曲丹房南
極上元君主之以上元朱宫玉女七百人侍
衛
　　　釋洞眞太上九眞中經
太上九眞中經一名天上飛文一名外國放
品一名神州靈章雖有四號故一書耳
　　　釋洞眞玉晨明鏡金華洞房雌一五
　　　老寶經
一名三元玉晨法一名雌一隱玄經
　　　釋洞眞中黄老君八道祕言經
太虚眞人南嶽赤松子曰此經或名九素上
書或名太極中眞玉文或名八道金策
　　　釋洞神祕籙
小有經下記曰三皇治世各受一卷以天下
有急召天上神地下鬼皆敕使之號曰三墳
後有八帝次三皇而治又各受一卷亦以神
靈之教治天下上三卷曰三精次三卷曰三
變次二卷曰二化凡八卷號曰八索
　　　釋玄眞文赤書玉訣
東方九氣青天眞文赤書一名生神寶眞洞
玄章一名東山神咒八威策文
南方三氣丹天眞文赤書一名南雲通天寶
靈鈐一名九天神咒一名赤帝八威策文
中央黄天眞文赤書一名寶劫洞清九天靈
書一名黄神大咒一名黄帝威靈策文
西方七氣素天眞文赤書一名金眞寶明洞
微篇一名西山神咒一名八威召龍文
北方五氣玄天眞文赤書一名元神生眞寶
洞文一名北山神咒
　　　釋紫度炎光神玄經
紫度炎光神玄經者非紫度炎光有本元乃
是神經自生空虚之中凝氣成章玄光炎映
積七千年其文乃見太微天帝君以紫簡結
其篇目金簡刻書其文仍記爲紫度炎光神
玄變經者從玄中變而名焉
　　　釋胎精中記
九天丈人告三天玉童曰九丹上化胎精中
記乃生九玄之初結太空自然之氣以成寶
文二十四眞三十九帝悉所修行一名瓊胎
靈曜經一名洞眞太丹隱書一名帝君七化
變景九形經一名太一二度帝寶五精經
　　　釋隱地八術
隱地八術乃紫清帝君遊隱之道玄變之訣
舊文乃有八卷變化八方藏形隱影之事
　　　釋外國放品經
外國放品經皆玄古洞空之書自然之章是
上眞帝皇以下及學仙得道者莫不受音於
太空
　　　釋四十四方經
太上黄素四十四方皆九天之上書八會之
隱文也是以太上大道君命上清高仙太極
眞人科集品目陳其次序合爲黄素神方四
十四首
　　　釋八素眞經
八素眞經乃玄清玉皇之道又有地仙八素
經論服王氣吐納之道也又有九素經論召
鬼使精行厨檢魂魄之事
　　　釋三九素語
三九素語玉精眞訣上相青童君曰三九素
語出九帝三眞命咒之辭理氣停年開解靈
關五藏華鮮
　　　釋紫鳳赤書
龍景九文紫鳳赤書曰太上閑居峻嶒之臺
金華九曲之房說龍景九文紫鳳赤書
　　　釋靈飛六甲
瓊宫五帝靈飛六甲内文一名太上六甲素
奏丹符一名五帝内眞通靈之文一名玉精
眞訣一名景中之道一名白羽黑翮隱玄上
經靈飛左右六十上符並生於九玄之中結
清陽之氣以成玉文
　　　釋元始洞玄靈寶赤書五篇眞文
五老靈寶五篇眞文元始天書生於空洞之
中爲天地之根又云元始赤書五篇眞文上
清自然之書九天始玄化空洞之靈章成天
立地開張萬眞
　　　釋洞玄智慧大誡經
洞玄智慧大誡經元始天尊以開皇元年七
月一日於西那玉國鬱察山浮羅之嶽長桑
林中授太上大道君智慧上品大誡法文
　　　釋洞玄通微定志經
天尊曰𡖖並還坐吾欲以思微定志㫖訣告
𡖖其要簡易得悟不亦快乎二眞曰思微定
志爲有經也天尊曰都無文字二眞曰斯徒
解壁無底大癡如無文字何從得悟答曰即
時一切經書本無文字也今日之言不亦經
乎
　　　釋洞眞黄氣陽精三道順行經(一名)
　　　藏天偃(月經)
南極上元君曰吾愛高上順行三道之要黄
氣陽精之道喻御靈暉口啜皇華仰餐飛根
存七曜於紫庭行三道於金門洞闊狹於淵
景明日月之方圓覩朱階於洞陽入練湯於
廣寒登七寶於玄圃攀飛梯於靈關回陽精
於浮黎採黄氣於鬱單傍金翅於高木回石
景以映顔修御靈圖遂感神眞乃三景垂映
七精翼軒五靈交帶四司結篇西龜定録名
題高晨故位登南極上元之君此道高妙非
庸夫狹學所可言論今集其所禀粗說高上
玉帝口言以標玄虚自然靈文付上相青童
君掌録玄宫經萬劫之後當授玄記白簡青
録之人
　　　釋洞眞玉佩金璫太極金書上經
玉佩者九天魂精九天之名曰晨燈一名太
上隱玄洞飛寶章金璫者九天魄靈九天之
名曰虹映一名上清華蓋陰景之内眞
　　　釋洞玄太極隱注經
太上玉經隱注曰上清之高㫖極眞之微辭
飛仙之妙經也靈寶經或曰洞玄或云太上
昇玄經皆高仙之上品虚無之至眞大道之
幽寶也三皇天文或云洞神或云洞仙或云
太上玉策此三洞經符上道之綱紀太虚之
玄宗上眞之首經矣豈中仙之所聞哉
　　　釋七經(并序)
道學七經經者徑也由也常也成也徑直易
行由之得進常通不塞正以治邪轉敗爲成
經緯相會也玄素黄帝容成彭鏗巫咸陳赦
習學七經演述陰陽生生爲先先仁之志非
但七人七人迹多亦號七經天門玉子皆傳
斯道外儒失道不知道爲儒本儒爲道末本
末不知致無長壽之人遂爲淫亂之俗也至
於外儒五經備有詩首關雎禮貴婚嫁傳嗣
之重歷代所同無後之罪三千莫大而知男
女氣數陰陽興衰聞之疑怪蚩鄙成災良可
痛念智者悟之能歸内道救理外儒詩禮傳
易至于尚書禮樂孝經斂末崇本本孝合乎
道習樂同乎德道德弘深仁義備舉禮智恒
用信不暫虧緣末入本引外還内上學之功
於此乎在
七經者一曰仁經男女婚嫁恩愛交接生子
種人永世無絶
二曰禮經旣生當長壯不可恣夫清婦貞内
外分别尊卑相敬和而有節
三曰信經旣知禮節親踈相間朝野忠直無
相違負
四曰義經旣知忠直有與有取罰惡賞善更
相成濟
五曰智經旣知賞罰防有枉濫抑揚通流除
邪入正
六曰德經治邪保正五德均平無偏無苦常
樂長存
七曰道經常樂長存騰泰無上上德不德教
化立功功成身退權變無窮
凡人學道共修七經經有所明各有多少仁
經恩多餘事皆少少不受稱多故立名名爲
仁經亦有禮義信智德道六同若斯唯道獨
多少行均平故號大道一切所宗也


雲笈七籤卷之九


雲笈七籖卷之十學十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
　　　老君太上虚無自然本起經
道者謂太初也太初者道之初也初時爲精
其炁赤盛即爲光明名之太陽又曰元陽子
丹丹復變化即爲道君故曰道之初藏在太
素之中即爲一也太素者人之素也謂赤氣
初變爲黄氣名曰中和中和變爲老君又爲
神君故曰黄神來入骨肉形中成爲人也故
曰人之素藏在太始之中此即爲二也太始
者氣之始也謂黄氣復變爲白氣白氣者水
之精也名太陰變爲太和君水出白氣故曰
氣之始也此即爲三氣也夫三始之相包也
氣包神神包精故曰白包黄黄包赤赤包三
三包一三一混合名曰混沌故老君曰一生
二二生三三生萬物又曰混沌若鷄子此之
謂也夫人形者主包含此三一故曰三生又
曰三精又曰三形元包含神神得氣乃生能
使其形安止其氣如此三事當相生成
夫道爲三一者謂虚無空空者白也白包無
無者黄也黄包赤赤爲虚何爲虚虚者精光
明明而無形質譬若日月及火其精明然而
無有形質故爲虚何謂無無者炁也炁有形
可見無質可得故爲無何謂空空者未有天
地山川左顧右視蕩蕩漭漭無所障礙無有
邊際但洞白無所見無以聞道自然從其中
生譬若琴瑟鼓簫之屬以其中空故出聲音
是以聖人作經誡後賢者欲使守道空虚其
心關閉其耳目不復有所念若有所念思想
者不能得自然之道也所以者何道未變爲
神時無端無緒無心無意都無諸欲澹泊不
動不揺及變爲神明神者外其光明多所照
見使有心意諸欲因生更亂本眞或曰恩想
不能復還反于道便入五道無有休息時何
謂五道一道者神上天爲天神二道者神入
骨肉形爲人神三道者神入禽獸爲禽獸神
四道者神入薜荔薜荔者餓鬼名也五道者
神入泥黎泥黎者地獄名也神有罪過入泥
黎中考如此五道各有劫壽歲月是以賢者
學道當曉知虚無自然守虚無者得自然之
道不復上天也常在世間變化見死生爲世
人師守神者能練骨肉形爲眞人屬天官當
飛上天此謂中自然也守氣者能含陰陽之
氣以生毛羽得飛仙道名曰小自然故神有
廣狹知有淺深明有大小由是言之學道讃
誦聖文尋逐明師開解愚冥也
夫守道之法當熟讀諸經還自思惟我身神
本從道生道者清靜都無所有乃變爲神明
便有光明便生心意出諸智慧智慧者謂五
欲六清五欲者謂耳欲聲便迷塞不能止目
欲色便淫亂發狂鼻欲香便散其精神口欲
味便受罪入網羅心欲愛憎便偏邪失正平
凡此五欲爲惑亂覆蓋六倩者謂形識知痛
痒欲得細滑耳聞聲心樂之目見色心欲之
鼻聞香心逐臭口得味心便喜身得細滑衣
被心便利之得所愛心便悅之坐此六情以
喪故復名六情喪人神但坐此六清所牽引
迷亂淫邪垢濁闇蔽使神明不暢達便有肉
人不能識别聽視不聰明情志閉塞皆坐此
五欲六情之所惑亂受罪展轉入五道死生
無有休息時以是故當熟自思此意其神本
自清淨無此清欲但思念此意諸欲便自然
斷止斷止便得垢濁盡索垢濁盡索便爲清
淨便明見道與道合便能聽視無方變化無
常人若復不解此意且聽吾說譬如此類若
鏡其師本作鏡時極令清明至於人買鏡持
歸不肯䕶之至使令冥無所光照乃復令摩
鏡師以藥摩之乃復正明以明能見人形影
人神亦如此神本從道生道者清淨故神本
自清淨而使以清欲迷惑䧟於闇冥其鏡冥
者藥摩之便明人神以欲自蔽冥者亦當以
經法自摩諸欲乃得自然斷止而復清淨乃
有所見又若天新雨之水皆擾濁苦收此水
置一器中初時水尚渾濁無所照見久久稍
自澄清便明明便可於其中照見形影人神
以諸欲亂時如此濁水人能斷此清欲者如
澄清水諸欲斷便自然清淨澄明明便爲得
道當曉知其本者諸欲便自然斷其餘外道
不曉知其本清淨而反常相教斷情欲夫情
欲非有形質也來化無時不效有形之物可
得斷截使不復生此神情欲思想出生無時
不可見知不可預防遏不得斷截不效懸懸
之緒可得寄絶不效草木可得破碎不效光
明可得障蔽不效水泉可得壅遏故神無形
呼吸之間丹㳅萬封以是故不可得斷絶但
曉知其本清淨無欲自然斷止而不曉知其
本强欲自斷清欲終不能斷絶之譬如斷樹
木使不生當掘出其根本根本已出便不復
生癡人不曉之而但齊地斫之其根續生如
故人不曉情欲之本而强斷絶其末如此情
欲絶不斷也會復生如故外道家不曉人神
本清淨而反入室强塞耳目斷情欲不知情
欲本在於心意心意者神也神無形往來無
時情欲從念中生出生出無時以無形故不
得斷絶但當曉知其本自當斷止其意不復
生爲道當熟明此意若不明知此但自勞傷
其精神耳夫爲道既知此情欲當復解知道
德經行之法夫道者謂道路也經者謂徑路
也行者謂行步也德者謂爲善之功德也法
者謂有成道經可修讀而得道也謂有成道
路之徑可隨而行之夫有德之人念施行諸
善行者謂舉足從徑行乃得大道此欲賢者
因經法思念十善施行功德功德已行爲得
道譬如舉足因成之徑行步以前當得大道
假令人堅坐在家殊不行步何時得道賢者
若不思經法施行功德何能得道乎人爲道
但守一不移而不作功德譬若人生在家未
嘗出入不能見道路也愚者雖守道不作功
德亦不能得道也故老君作道經復作德經
使忠信者奉行之假令但守道便可得遂聖
人但作一言之訣何須並作諸經云耶
夫道得三乃成故言三合成德自不滿三諸
事不成夫三者謂道德人也人爲一當行功
德功德爲二功德行乃爲道道爲三如此人
入道德三事合乃可得若有人但作功德不
曉道而無功德亦不得道也若但有道德而
無人人亦不得道也譬若種穀投種上中不
得水潤何能生乎譬若釀酒有麴有米而無
水何猶成酒乎譬若有君臣而無民當何宰
牧乎譬若有火有水而無穀食人當何以自
活乎譬若有車有馬而無人御之何能自隨
行乎如此譬喻皆得三乃能成道
夫道者有三三一爲三一爲三皇爲三神爲
三太一三太一謂上太一中太一下太一爲
三元其三元各自有三三一如此三三之一
爲九一故有九宫從一始到九終九陽氣從
十月冬至始生黄泉之下到新年六月更終
從十月到六月合爲九月陽氣便終故陽數
九故言九天子午亦數爲道當知此九一之
變化始終之上下
夫人形體爲一神爲二炁爲三此三三一乃
成人又神爲一炁爲二精爲三此三三一乃
復成神又天爲一地爲二人爲三此三三一
乃復成道德天地之本三一者謂虚爲一虚
中有自然已立身也亦道君亦元陽子丹也
亦貴人也亦神人也其左方之一者亦天也
亦日也亦父也亦陽也亦得也亦師也亦魂
也爲人主作政也其右方之一者亦地也亦
月也亦母也亦陰也亦形也亦司命鬼爲邪
爲魔主爲人作邪惡賢者當曉了此三三一
分别善惡邪正覺知此者便能得道
夫道當曉知此左右之一善惡之教中央之
一正自我身神者即道子也左右之一輔相
我爲善惡左方之一日月關告我爲善其功
德日日盛强我便爲正道右方之一不能復
持邪事反戾我也不能使我爲惡也右方之
一日日教告我爲惡事牽引我惡日日深大
便繫屬邪右方之一此爲屬邪日與惡通賢
者爲道但曉知其道而不作功德便當屬邪
不能自出於邪部界邪則日日迷亂入便暗
冥怒作妄語邪精邪鬼神日來附近人賢者
不曉此邪而强爲靜閉塞耳目欲斷情欲此
諸邪鬼便姦亂人又爲人造作邪念前念適
滅後念復起如此之間無有解已若有功德
之人至于靜時便爲左方之一不能持邪事
來干亂人也以是言之無功德之人而强爲
靜欲斷情欲則終爲邪所亂情欲不得定也
夫自然有三法守太虚無謂高學功德之人
解道根元深洞微妙曉知三元九一之變化
玄中之玄始祖無中之無極道知其所始見
其所終天地人物皆各有形物旣有形故有
成敗死生精神無形展轉變化故無止故曰
常在不惑世所聞不迷世所知能知之明覽
虚無之自然故澹泊無憂喜情欲不能傾所
以者何此人但曉解其本故不惑其末但爲
與人並有内形耳智慧無窮極此乃爲虚無
也亦從學而知之非有素自然也其靜守道
時當少食正閉耳目還神光明著絳宫絶去
諸念不得强有所視思想也久久喘息稍微
從是以往不復自覺喘息泊然不自知有身
無身從是以往爲得定道之門道者虚也當
爾之時神在天上虚無中左顧右視但皓然
正白中無所見有狀如雨雪時四向樹亦白
山亦白地亦白一切都白皆無所見所以者
何神出天上前向視不復見日月星宿山川
河海如此爲復命返道還入虚無也若得是
當下視乃見天下諸事便當迴心念師言爲
道當濟度天下但見是念故便止前所見白
更冥神便來還形中不如此者神便入道中
散形與道合便爲天下骨肉形便蹌猝故老
君曰知白守黑爲天下式見白者爲見空守
黑者發心下視念天下以有之故便冥是謂
守黑爲天下式謂神還形中長在天下爲人
道師是謂大虚無之自然也夫守中自然之
法不能曉知天地人物所從出不能知道之
根源變化所由緣不能及不能知虚空之事
其所見聞心便疑惑怪之且迥然不知道獨
坐無能生於自然直受師言告身中道云言
當守神者亦當除情欲閉塞耳目還神絳宫
下視崑崙山或有教令將神昇崑崙山視其
上想見中黄道君始時想見久而見之久久
悉見諸神與神語言講說天上事無復有世
俗之念身中骨腦血日變成萬神盛强共舉
身而上天受籙署不得下在人間此謂眞人
道也名曰中虚無之自然也
夫守小虚無自然之法亦當除去情欲閉塞
耳目還神絳宫下視崑崙山和合天地日月
陰陽雌雄魂魄之精炁以養眞人以吾身陰
陽炁凝精骨潤光便生毛羽飛上五山時有
奉使按行民間亦不得久止也此謂小虚無
自然也
夫從此大虚無中虛無小虚無以下便有爲
之法不及虚無也
夫有爲者謂曆藏導引動作諸氣飛丹合藥
吞符跪拜帶印禁忌隨日時王相醮祭名號
精靈使人解占候此謂有爲不能知道何所
謂也亦有得仙亦有住年亦有得尸解從此
已下便爲鬼道非得長生也
夫得大虚無自然之道者不屬天但屬道君
耳便能散形與道合能變化聽視無方所在
作爲欲得此道者當行道教化作功德奉行
經誡平等其心無所貪著無親無踈一心等
之如天如地不得殺生所以者何夫蜎飛蠕
動之類道皆形之大虚無象有曉道而殺生
者爲害道是以禁之其守中自然者爲守中
神尚頗有殺生所以者何神有虚無所以有
虚形故有食有殺生祀祭道無有故無祭祀
不殺生
夫得道者但能已得夫人耳目聽有聲之聲
見有形之形不能聽視無形無聲也所以者
何神赤赤者陽陽者離離爲日爲目但能見
前不能見後亦不能見頭上日者天目也但
能照天内不能照天外也亦不能照覆冥之
中是以得神道上天者但能以天耳夫道耳
目所聽視無前無後無覆冥無障蔽洞徹見
無數天下事能聽無聲之聲能見無形之形
夫作仙道者當故持天耳目聽視乃能有所
見假令不故持天耳目聽視但獨見目前事
所以者何仙人持骨肉去故
夫欲知神何以養象神赤但有光以光爲虚
形譬若鏡中水中所見景是爲無所有其所
治止常在天上爲生君其壽有劫數終不得
在人間也其天上壽續盡當復入五道更形
生死如故耳或時壽盡取道便滅矣
夫眞人者有形景屬天爲吏壽歲有萬數治
天上時時有奉使人間天上壽盡便或上補
神人則不入五道中受形生死矣
夫守太虚無得自然之道住身天上劫有千
數壽盡變化滅神亦盡神續入五道中受形
生死如故天神都無死生也但展轉在五道
耳唯有眹兆常知智神譬如火滅無所復有
故取道夫爲道所已神有滅盡者何此皆道
人爲不曉知道本空靜專心守空便著空使
人空滅盡
夫守神之人不能知曉道本空靜但自信有
不信無以故自守神爲守有爲著不還道何
以故神展轉入五道中無有滅盡時唯有善
譬最爲功覺有曉了知道本空靜亦不守有
亦不守無亦不念實亦不念空遍在三界中
間有慈哀之心欲度脫勤苦者不肯入空取
道因是乃有功德便自然之道無有壽也亦
不復入五道生死亦不滅盡常在久後功滿
常補道君賢者爲道當熟解此意當知優劣
各有所致到賢者學道若知枝末自謂深足
不肯復講問窮究淵深是不知道乃獨各自
用有所致到深淺微妙不齊等聞仙便呼得
道賢者學道譬若上山下視言獨是高徑住
上至頂乃復前有高處住上高頂直復見前
有高高處學道亦如此從小師學道得至中
師見大師乃知道根元以是言之學不可呼
爲足也當努力求明師爲道切若言爾等何
不取大道乎而於小道止是闇冥淺近哉
夫賢者學道不廣聞深見更閱衆師者此人
學不足言也夫日月不高所照不逺江海不
廣不能含納出名寶學之人譬若陂中魚遊
到池四塞之下自謂窮盡天下之水終日終
夜不能學大水之魚交會語言不知外乃有
江湖准濟河海恒溺之水也譬若深山中有
癡人從生至老不行出入無所見聞安知外
方人士之學問尊卑差序車馬衣服鮮綺甘
香乎譬若學經書之人但聞天下九州共一
天子云言四邊但有夷狄以謂天地界際極
盡於此安能知其外復何等有乎學道亦如
此從師受道以謂盡於此安能如學道修行
書不能記載也
夫學仙道自謂爲足定得飛仙上天乃自知
道不及眞人也學眞人道亦自謂爲足定得
眞人乃自知道不及神人也學神人道亦自
謂爲足定得神人乃自知不及大道也學旣
得大道之中當復有尊卑者謂知不等也是
以言之學學無有極天下神尚後行從君學
道何况内政滅神光明變化各有所主有所
入各有所致
夫爲太虚無之道得無象無聲教無恩想都
無識念之欲守時亦法教道不得取景夢候
效也或時神相見尚不得與神共語言所以
者何或有邪神來試人此處無象自然求道
不求神也略小取大故可得自然故老君曰
有光而不曜謂欲養其光明至于徹視不欲
小電曜光精獨與一神相見也如此不能悉
見天下之事矣

雲笈七籖卷之十






雲笈七籖卷之十一優一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
　　　上清黄庭内景經
梁丘子注釋叙
夫萬法以人為主人則以心為宗無主則法
不生無心則身不立心法多門取用非一有
無二體隨事應機故有凡聖淺深愚智眞假
莫匪心神辯識運用之所由也但天下之道
殊塗而同歸百慮而一致從麤入妙權實則
有二階脗跡符眞是非同乎一見黄庭内景
經者東華之所祕也誠學仙之要妙羽化之
根本余襞習未周而觀想粗得裁靈萬品模
擬一形義有四宗㑹明七字指事象諭内外
　　　　　優一一
兩言絀聦隳體之餘任嘘從呬之暇䑛筆摩
墨輙貽原筮
務成子注叙
扶桑大帝君命暘谷神仙王傳魏夫人
　暘谷神王當是大帝之臣授此經之時與
　青童君俱來夫人初在修武縣中也
黄庭内景者
　脾為黄庭命門明堂中部老君居之所以
　云黄庭内人服錦衣也自臍後三寸皆號
　黄庭命門故下一云命門中有黄庭元王
　玄闕大君又云坐當命門猶如頭中亦呼
　為泥丸洞房中也此經以虚無為主故用
　黄庭標之耳其景者神也其經有十三神
　皆身中之内景名字又别有老君外景經
　緫眞云黄庭内外㳙子云黄庭内經外經
　者皆是也此神名與八景不同又遞述有
無者蓋所施用處異也名服旣殊源本亦
　别太極太微者品號域也
一名太上琴心文
　琴和也誦之可以和六府寜心神使得神
　仙此十七字本經所注也
一名大帝金書
　扶桑大帝君官中盡誦此經以金簡刻書
　之故日金書此二十一字本經所注也
一名東華玉篇
　東華者方諸宫名也東海青童君所居也
　其中玉女仙人皆誦詠之刻玉書之為玉
　篇此三十三字本經所注夫此二宫之神
　仙猶誦之者非復以辟邪正謂和神耳但
　誦萬徧畢當得洞經不信此義亦為一滯
　也
當清齋九十日誦之萬遍
　此謂先齋九十日乃就誦之非九十日齋
　令誦得萬遍也誦日數無定限若專此一
　法日夜自可二十遍若兼以餘事者乗閑
　正可四五遍耳計得十遍亦可依法禮拜
　若徧限旣畢未能通感者但更精心誦之
　勿便止也
使調和三魂制錬七魄除去三尸安和六府
五藏生華色反孩童百病不能傷災禍不得
千萬過旣畢自然洞觀鬼神内視腸胃得見
五藏其時當有黄庭眞人中華玉女教子神
仙焉此不死之道也
　臨目外觀則鬼神摽形接手内視則藏腑
　洞别乃得表裏無隔棲眞降靈然後禀受
　玄教施行妙訣也旣曰不死則天地長存
　復何索乎
子有仙相得吾此書
　吾者應是暘谷神王自稱也
此文羅列一形之神室處胎神之所在耳
　於形中諸神乃不都盡而目其室宅亦備
　窮委宻矣胎神即明堂三老君所謂胎靈
　大神也此最為黄庭之本
恒誦詠之者則神室明正胎眞安寜靈液流
通百關朗清血髓充溢腸胃虛盈

　盈滿神明靈也
五藏結華耳目聦明朽齒白髪還黒更生所
以却邪痾之紛若者謂我巳得魂精六緯之
姓名也
　紛若者猶亂雜也今五藏并膽是為六緯
　並神魂之精爽矣
形充魂精而曰欲死不可得也故曰内景黄
庭為不死之道
　人之死也常在形神相離今形旣恒充則
　神棲而逸神旣常寜則形全無毁兩者相
　守死何由萌雖曰欲逝其可得乎此道乃
　未能控景登虚髙宴上清而旣無死患形
　固神潔内徹身靈外降英聖隱芝大洞於
　是而至端坐招眞不俟遊渉筌蹄之妙豈
　復踰此
受者齋九日或七日或三日然後受之授者
為師受者奉焉
　此師及弟子俱應結齋齋日多少隨其身
　事若履渉世塵宜須積日自潔其山居清
　整者三日便足也
結盟立誓期以勿泄古者盟用玄雲之錦九
十尺金簡鳳文之羅四十尺金鈕九雙以代
割髮㰱血勿泄之約此物是神郷之竒帛非
赤縣之所有也今錦可用白絹羅可用青布
鈕可用金鐶亦足以誓信九天制告三官矣
　諸經中信用金龍玉魚之例多是寳貴非
　寒棲能辦故許聽以世中易得物比之今
　羅錦異類事絶人工理宜准代猶應選極
　精潔者絹九丈當使連織鐶小細於鈕以
　上金九分作九𩀱於豐儉為適
皆奉有經之師散之寒棲違盟負約七祖受
考於暘谷河源身為下鬼考於風刀
　暘谷神仙王口訣此七字本經中所注
一人受書得傳九人
　諸經多云七百年傳三人此非世上之格
　今此雖限人數不制年期當是止就一生
　之身為言也
審視形氣必慈仁忠信耽玄注眞不毁眞正
敬樂神仙者乃可示耳自非其才是為漏泄
謹量可授亦誠難也
　人雖不可常保或始勤而末怠初善而後
　惡但本性旣能慈仁惠信耽玄樂仙應當
　無復為過咎矣此六徳則未可全親故後
　云寜愼宻之
又當先求感應推訊虚靈者乃佳也審可傳
者亦將得夢以告悟臨時之宜亦玄解於心
矣宣泄之科旣重傳之者良為嶮巇有黄庭
内經之子寧愼宻之
　清虛眞人口訣夫内景黄庭經者扶桑太
　帝君之金書錬眞袐言矣二十六字本經
　所注案此二篇是說傳授科格非扶桑東
　華金書玉字本文止是二匠授南眞時口
　訣故並題注言之也
讀黄庭内景經者常在别室燒香潔淨乃執
之也
　凡欲讀此經皆當如此施髙座東向燒香
　沐浴束帶舒經於案格之上微其音響吟
　諷所詠無使輟誤輟誤之時當依消摩法
　重却前三十字更讀也記其遍數十過則
　應起拜
諸有此經能辟百邪若入山林空闇之地心
中震怖者正心向北讀内經一過即神靜意
平如與千人同旅而止
　邪却則神安故無復疑懼之患
能讀之萬過自見五藏腸胃又見天下鬼神
役使在巳
　内視旣朗則外鑒亦徹玉女尚來降授鬼
　神何足役使也
若困病者心存讀之垂死亦愈
　不能執書故心存讀之若不堪首尾周遍
　但取神名處誦之涓子云靈元是脾神長
　四寸坐脾上如嬰兒著黄衣位為中部明
　堂老君若體中有疾及飢飽不和適之時
　但存中部老君之服色便髣髴在脾三呼
　其名畢咽液七過萬病如願也此即經中
　所云三呼我名神自通者也
大都通忌食六畜及魚臊肉
　六畜牛馬猪羊鷄犬也魚臊當謂生臊耳
　故為禁也
忌五辛
　生葱蒜薤韭葫荽也
淹洿之事
　世間所可為淹穢事者皆冝避之不復曲
　辯之也
若脫履淹洿之者沐浴盥漱燒香於左讀經
一過百痾除也
　其餘飲食所忌學者本不待言若脫遇淹
　穢則可以桃竹而解之燒香於左以陽消
　隂若不如此則當致故氣百痾難除矣按
　經後云入室東向讀玉篇而序云北向讀
　内景經一過者此謂却邪折惡時與和神
　召靈時異也今若依法恒讀自可依前所
　注東向之事也又小君言山世逺受孟先
　生法暮卧先讀黄庭内景經一遍乃眠使
　人魂魄自制但行此二十一年亦仙矣是
　為合萬過也夕得三四過乃佳北岳蔣夫
　人云讀此經亦使人無病是不死之道也
　如此暮臨卧每燒香東向於寢床而誦之
　旦夕一過者至二十七年正得萬遍耳今
　云二十一年或是字誤若不爾則夕不恒
　一過也故復云夕三四過乃佳計此十遍
　畢亦可禮所以云萬過亦是取其限義也
　讀不患數患人不能勤耳
釋題
黄庭内景
　黄者中央之色也庭者四方之中也外指
　事即天中人中地中内指事即腦中心中
　脾中故曰黄庭内者心也景者象也外象
　諭即日月星辰雲霞之象内象諭即血肉
　筋骨藏府之象也心居身内存觀一體之
　象色故曰内景也
誦黄庭經訣
入室誦黄庭内景玉經當燒香清齋身冠法
服入戸北向四拜長跪叩齒二十四通啓曰
上啓髙上萬眞玉晨太上大道君臣今當入
室誦詠玉經錬神保藏乞胃宫榮華身得乗
虚上拜帝庭畢次東向揖四太帝又叩齒十
二通啓曰上啓扶桑太帝暘谷神王臣某甲
今入室披詠玉經乞使靜室神芝自生玉華
寳輝三光洞明萬遍胎仙得同帝靈呪畢東
向誦經十遍為一過便還北向四拜東向四
揖不須復啓
上清黄庭内景經
　　　上清章第一
上清紫霞虚皇前太上大道玉晨君
　上清者三清名也虚皇者紫清太素髙虚
　洞曜三元道君内號也太上即髙聖太眞
　玉晨玄皇大道君也理在上清恊晨觀蘂
　珠之房紫霞煥落瑞氣交映也
閑居蘂珠作七言
　蘂珠上清境宫闕名也述作此經皆以七
　言為句也
散化五形變萬神
　散化形體變通萬神明此經祕妙矣
是為黄庭曰内篇
　眞言歎美又曰内篇也
琴心三疊儛胎仙
　琴和也三疊三丹田謂與諸宫重疊也胎
　仙即胎靈大神亦曰胎眞居明堂中所謂
　三老君為黄庭之主以其心和則神恱故
　儛胎仙也
九氣映明出霄間
　九天之氣人於人鼻周流腦宫映明上達
　故曰出霄間九天生神經曰三元育養九
　氣結形
神蓋童子生紫煙
　神蓋謂眉也童子目神也紫煙即目光氣
　也
是曰玉書可精研詠之萬過昇三天
　此經亦曰玉書謂精心研慮誦滿萬遍即
　自昇天矣三天者太清上清玉清也
千災以消百病痊不憚虎狼之凶殘亦以却
老年永延
　眞經尊重持誦蒙恩災病自除虎狼不犯
　衰年轉少夀命延長道經曰攝生者毒蟲
　猛獸不搏也此一章初說經之㫖也此經
　蓋是太上弟子所撰記耳猶如孝經禮記
　稱孔子閑居也
　　　上有章第二
上有魂靈下關元
　魂魂魄也靈胎靈也魂在肝魄在肺胎靈
　在脾關元臍也臍為受命之宫則魂魄在
　上關元居下
左為少陽右太隂
　少陽左目也太隂右目也
後有宻戸前生門
　宻戸腎也腎為藏精宫當宻守之使不躁
　泄生門命門也
出日入月呼吸存
　謂常存日月於兩目使光與身合則通眞
　矣九眞中經曰夜半生氣或鷄鳴時正坐
　閉氣存左目出日右目出月兩耳之上為
　六合髙牎令日月使照一身内徹泥丸下
　照五藏腸胃之中了了洞見内徹外合一
　身與日月光共合良乆叩齒九通咽液九
　過微祝曰太上玄一九皇吐精三五七變
　洞觀窈冥日月垂光下徹神庭使照六合
　太一黄寜帝君命簡金書不傾五老奉符
　天地同誠使我不死以致眞靈却遏萬邪
　禍害咸平上朝天皇還老返嬰太帝有制
　百神敬聽
四氣所合列宿分
　四氣四時靈氣也列宿三景也謂常存元
　氣合於身兼思日月斗星分明煥照乆則
　通靈
紫煙上下三素雲
　三素者紫素白素黄素也常存三元妙氣
　上下在身則形神通感
灌漑五華植靈根
　五華者五方之英華即氣也靈根舌本也
　謂漱咽津液兼吸引五氣而服之則靈根
　永存神府清暢
七液洞流衝臚間
　臚間兩眉間謂額也七液者謂四氣三元
　結成靈液流潤藏府氣衝腦盛也
迴紫抱黄入丹田
　丹田上丹田在兩眉間却入三寸之宫即
　上元眞一所居也紫黄者三元靈氣也
幽室内明照陽門
　幽室腎也陽門命門也謂存念腎臟令其
　内明專氣保精無使泄散朗照内外兼守
　命門也此一章先說黄庭宫府所在氣液
　周流上下相通
　　　口為章第三
口為玉池太和官
　口中津液為玉液一名醴泉亦名玉漿貯
　水為池百節調柔五藏和適皆以口為官
　主也一本有作太和宫於文韻不便也大
　洞經云心存胃口有一女子嬰兒形無衣
　服正立胃管張口承注魂液仰吸五氣當
　即漱漏口中内外津液滿口咽之遣直入
　玄女口中五過畢叩齒三通微呪曰玉清
　髙上九天九靈化液在玄下入胃清金和
　玉映心開神明服食日精金華充盈
漱咽靈液災不干
　靈液眞氣邪不干正
體生光華氣香蘭
　不食五穀無穢滓也
却滅百邪玉錬顏
　肌膚若氷雪綽約若處子
審能修之登廣寒
　廣寒北方仙宫之名又云山名亦曰廣霞
　洞眞經云冬至之日月伏於廣寒之宫其
　時育養月魄於廣寒之池天人採青華之
　林條以拂日月光也
晝夜不寐乃成眞
　勤修静定則為眞人
雷鳴電激神泯泯
　泯泯取平聲讀調神理氣魂魄恬愉雖遇
　震雷而不驚慴又曰雷鳴電激為叩齒存
　思乃是神用不得言泯泯
　　　黄庭章第四
黄庭内人服錦衣
　黄庭内人謂道母黄庭眞人謂道父人身
　備有之錦衣具五色也即謂五藏之眞氣
　也三庭之中備有之
紫華飛裙雲氣羅
　十方經云髙上玉皇衣文明飛雲之裙即
　神仙之所服也
丹青緑條翠靈柯
　五色雜氣共生枝條仙衣之飾
七蕤玉䈁閉兩扉
　外象諭也七竅開闔以諭關䈁用之以道
　不妄開也蕤䈁之飾存神必閉目故名曰
　閉兩扉也
重扇金關宻樞機
　金取堅剛也故經云善閉者無關楗而不
　可開言養生者善守精神不妄洩也
玄泉幽關髙崔巍
　玄泉口中之液也一曰玉泉一名醴泉一
　名玉液一名玉津一名玉漿兩眉間為闕
　庭兩賢間為幽關如門之左右象魏中間
　闕然為道賢在身中故曰幽闕也據腎在
　諸藏之下而云髙者形狀存神即在丹田
　之上故言髙也
三田之中精氣微
　内指事也丹田之中神氣變化感應從心
　非有無不可為象也從麤入妙必其有係
　故以氣言之氣以心為主因主立象至精
　至微不可數求也道機經云天有三光日
　月星人有三寶三丹田三丹田中氣左青
　右黄上白下黒也
嬌女窈窕翳霄暉
　眞誥云嬌女耳神名言耳聦朗徹明掩玄
　暉也
重堂煥煥明八威
　重堂喉嚨名也一曰重樓亦曰重環本經
　云絳宫重樓十二級絳宫心也喉嚨在心
　上故曰重堂喉嚨者津液之路流通上下
　滋榮一體煥明八方八卦之神曰八威也
天庭地關列斧斤
　兩眉間為天庭紫微夫人祝曰開通天庭
　使我長生列斧斤言勇壯
靈臺盤固永不衰
　心為靈臺言有神靈君之靜則守一動則
　存神體安不衰竭矣
　　　中池章第五
中池内神服赤珠
　膽為中池舌下為華池小腹胞為王池亦
　三池之通名膽部曰龍旂横天擲火鈴赤
　珠者火鈴之服
丹錦雲袍帯虎符
　丹錦雲袍心肺之色在膽之上故曰雲袍
　符命也九眞經云皇老君佩玄龍神虎符
　帶流金之鈴並道君之服也
横津三寸靈所居
　内指事也臍在胞上故曰横津臍下三寸
　為丹田眞人赤子之所居也
隱芝翳鬱自相扶
　謂男女之形體也隱翳交合自然之道按
　内外神芝訣云五藏之液為内芝内芝則
　隱芝也又云隱奥者也
　　　天中章第六
天中之岳精謹修
　天中之岳謂鼻也一名天臺消魔經云鼻
　欲數按其左右令人氣平所謂溉灌中岳
　名書帝録
雲宅旣清玉帝遊
　面為雲宅一名尺宅以眉目鼻口之所居
　故為宅也修之清通則神仙矣洞神經曰
　面為尺宅字或作赤澤
通利道路無終休
　太素丹景經曰一面之上常欲兩手摩拭
　之髙下隨形不休息則通利耳目鼻口之
　氣脉
眉號華蓋覆明珠
　明珠目也
九幽日月洞空無
　五辰行事訣云眉上直入一寸為玉璫紫
　闕左日右月又玉暦經云太清上有五色
　華蓋九重人身亦有之當存目童如日月
　之明也
宅中有眞常衣丹
　眞謂心神即赤城童子也亦名眞人亦名
　赤子亦名子丹心存見之常在目前與心
　相應衣丹象心氣赤色也
審能見之無疾患
　元陽子曰常存心神則無病也
赤珠靈裙華蒨粲
　玄膺之象也外諭也
舌下玄膺生死岸
　内指事也玄膺者通津液之岸也本經云
　玄膺氣管受津府
出青入玄二氣煥子若遇之昇天漢
　謂吐納隂陽二氣煥然著明也人能善遇
　吐納之理則成天仙矣
　　　至道章第七
至道不煩決存眞
　專心則至
泥丸百節皆有神
　神者妙萬物而為言因象立名則如下說
髪神蒼華字太元
　白與黑謂之蒼最居首上故曰太元
腦神精根字泥丸
　丹田之宫黄庭之舍洞房之主隂陽之根
　泥丸腦之象也
眼神明上字英玄
　目諭日月在首之上故曰明上英玄童子
　之精色内指事也
鼻神玉壟字靈堅
　隂壟之骨象玉也神氣通天出入不竭故
　曰靈堅
耳神空閑字幽田
　空閑幽靜聽物則審神之所居故曰田也
舌神通命字正倫
　咽液以舌性命得通正其五味各有倫理
齒神崿鋒字羅千
　牙齒堅利如劔崿刀鋒摧羅衆物而食之
　也
一面之神宗泥丸
　腦中丹田百神之主
泥丸九眞皆有房
　大洞經云三元隱化則成三宫三三如九
　故有三丹田又有三洞房合上元為九宫
　中有九眞神三九二十七神氣相合人當
　存見之亦謂天皇九魄變戍九氣化為九
　神各居一洞房
方圓一寸處此中
　房有一寸故腦有九宮
同服紫衣飛羅裳
　九眞之服皆象氣色飛猶輕也
但思一部壽無窮
　存思九眞不死之道也
非各别住俱腦中
　丹田之中衆神所居
列位次坐向外方
　神繞丹田而外其面以扞不祥八素經云
　眞有九品向外列位則當上眞上向高眞
　南向太眞東向神眞西向玄眞北向仙眞
　東北向天眞東南向靈眞西南向至眞西
　北向天眞者不視而明不聽而聦不言而
　正不行而從
所存在心自相當
　心存玄眞内外相應
　　　心神章第八
心神丹元字守靈
　内象諭也心為藏府之元南方火色棲神
　之宅故言守靈也
肺神皓華字虚成
　肺為心之華蓋皓白也西方金之色肺色
　白其質輕虚故曰虚成也
肝神龍煙字含明
　肝位木行東方青龍之色也於藏主目日
　出東方木生火故曰含明
翳鬱導煙主濁清
　翳鬰木象也得火而煙生得陽而氣生清
　則目明濁即目暗有别本無此一句
腎神玄冥字育嬰
　賢屬水故曰玄冥腎精為子故曰育嬰也
脾神常在字魂停
　脾中央土位也故曰常在即黄庭之宮也
　脾磨食消神康力壯故曰魂停
膽神龍曜字威明
　膽色青黄故曰龍曜主於勇捍故曰威明
　外取東方青龍雷震之象也
六腑五藏神體精
　資係一身廢一不可故曰神體精心肝肺
　腎脾為五藏膽胃大腸小腸膀胱三焦為
　六府所言府者猶府邑之府取中受物之
　義故曰府也藏者各是一質共藏於身謂
　之藏也言三焦者多矣而未的言其所在
　蓋心肝肺三藏之上係管之中為三焦中
　黄經云肺首為三焦當指其所也又據五
　方之色脾為黄應為五藏之主而今共以
　心為主者何也答曰心居藏中其質虚受
　也夫虚無者神識之體運用之源故徧方
　而得其主動用而獲其神不可以象數言
　不可以物類取也
皆在心内運天經
　五藏六府各有所司皆有法象同天地順
　隂陽自然感攝之道故内運天經也
晝夜存之自長生
　依上五神服色思存不捨不死之道也仙
　經曰存五藏之氣變為五色雲常在頂上
　覆䕃一身日居於前月居於後左青龍右
　白虎前朱雀後玄武即去邪長生之道也
　　　肺部章第九
肺部之宫似華蓋
　金宫也肺在五藏之上四垂為宇也
下有童子坐玉闕
　童子名皓華肺形如蓋故以下言之玉闕
　者腎中白氣上與肺連也
七元之子主調氣
　元陽子曰七元之君負甲持符辟除凶邪
　而布氣七竅主耳目聦明七元七竅之元
　氣也
外應中岳鼻齊位
　中岳者鼻也又為臍也臍為崑崙之山鼻
　為七氣之門位猶主也
素錦衣裳黄雲帶
　素錦衣裳肺膜之色也黄雲帶者肺中之
　黄脉蔓延羅絡有象雲氣
喘息呼吸體不快
　有時而然
急存白元和六氣
　白元君主肺宫也大洞經云白元君者居
　洞房之右是也
神仙乆視無災害
　邪不干正
用之不已形不滯
　常存此道形氣華榮至誠感神之所致也
　　　心部章第十
心部之宮蓮含華
　火宫也心藏之質象蓮華之未開也
下有童子丹元家
　心神丹元字守靈神在心内而云下者據
　華蓋而言
主適寒熱榮衛和
　寒熱隂陽靜躁之義也人當和適以榮衛
　其身老子經云躁勝寒靜勝熱清淨以為
　天下正
丹錦飛裳披玉羅
　象心藏之色也有肺之白氣象玉羅
金鈴朱帶坐婆娑
　金鈴肉蘂之象朱帶血脉之象坐婆娑者
　言神之安靜也九眞經云黄老君帶流金
　之鈴仙服也
調血理命身不枯
　心安體和則無病矣
外應口舌吐五華
　心主口舌吐納五藏之液辨識五行之味
　故言外應
臨絶呼之亦登蘇
　人有病厄當存丹元童子朱衣赤冠以救
　護之也
乆乆行之飛太霞
　常行此道能獲飛仙
　　　肝部章第十一
肝部之中翠重裏
　木宫也肝色蒼翠大小相重之象也
下有青童神公子
　肝東方木位主青故曰青童左位為公子
　公子一名含明上有華蓋故曰下
主諸關鏡聦明始
　於時主春青陽之本始於竅主目五行之
　關鏡故曰聦明之始
青錦披裳佩玉鈴
　青錦肝之色玉鈴白脉垂之象也昇玄經
　云三天玉帝帶火玉之珮素靈經云靈耀
　君衣青錦單裳皆神仙之服也
和制魂魄津液平
　内指事也東春和煦萬物生成
外應眼目日月清
　肝位屬眼象日月明
百痾所鍾存無英
　左為無英肝神在左故存之一本為无英
　无英者物生之象也
同用七日自充盈
　五藏兼在故言同用七日為一竟一竟一
　復也故周易曰七日來復是也
垂絶念神死復生
　存念青衣童子形如上說
攝魂還魄永無傾
　太微靈書云毎月三日十三日二十三日
　夕三魂棄身逰外攝之者當仰眠去枕伸
　足交手心上瞑目閉氣三息叩齒三通存
　心中有赤氣如雞子從内出於咽中赤氣
　轉大覆身變成火以燒身使帀覺體中小
　熱呼三魂名曰爽靈胎光幽精即微呪曰
　太微玄宫中黄始青内錬三魂胎光安寜
　神寳玉室與我俱生不得妄動鑒者太靈
　若欲飛行唯詣上清若有飢渴得飲玄水
　玉精又毎月朔望晦日七魄流蕩交通鬼
　魅制撿還魄之法當此夕仰眠伸足掌心
　掩兩耳令指相接於項上閉息七遍叩齒
　七通心存鼻端白氣如小豆大須㬰漸大
　冠身上下九重氣忽變成兩青龍在兩目
　中兩白虎在兩鼻孔中皆向外朱鳥在心
　上向人口蒼龜在左足下靈蛇在右足下
　兩玉女著錦衣手把火光當兩耳門畢咽
　液七過呼七魄名曰尸苟伏矢雀隂吞賊
　非毒除穢臭肺即微呪曰素氣九回制魄
　邪姦天獸守門嬌女執關錬魄和柔與我
　相安不得妄動看察形源若有飢渴聽飲
　月黄日丹
　　　腎部章第十二
腎部之宫玄闕圓
　水宫也玄闕圓者腎之形狀也玄水色内
　象諭也
中有童子冥上玄
　腎為下玄其神玄冥字育嬰心為上玄上
　玄幽逺氣與腎連故言冥上玄
主諸六府九液源
　五藏六府九液交連百脉通流廢一不可
　六府如上說九液九竅之津液
外應兩耳百液津
　腎宫主耳氣衰則聾隂陽和合血液流通
蒼錦雲衣舞龍幡
　蒼錦腎色之象也雲衣腎膜之象也龍幡
　青脉之象也九眞經云道君服青錦衣蒼
　華之裙也
上致明霞日月煙
　腎氣充足耳目聦明隂陽不衰外象諭也
百病千災急當存
　元陽子曰寒暑相生男女相形腎中二神
　常衣青左男戴日右女戴月存想見之則
　充無災患者也
兩部水王對生門
　腎藏雙對故曰兩部腎宫水王則化為赤
　子故曰對生門
使人長生昇九天
　赤子化為眞人而昇九天者謂九氣青天
　其氣主生者也
　　　脾部章第十三
脾部之宫屬戊已
　土宫也戊已中央之辰也
中有明童黄裳裏
　明童謂魂停黄裳土之色
消榖散氣攝牙齒
　脾為五藏之樞脾磨食消性氣乃全齒為
　羅千故攝牙齒
是為太倉兩明童
　太倉肚府此明童謂肚神神名混康
坐在金臺城九重
　注念存思神狀當然
方圓一寸命門中
　即黄庭之中丹田之所也
主調百榖五味香
　口中滋味脾磨之所致也
辟却虚羸無病傷
　内指事也食消故也
外應尺宅氣色芳
　尺宅面也飢飽虚羸形乎面色
光華所生以表明
　亦知虚實
黄錦玉衣帶虎章
　脾主中黄謂黄庭眞人服錦衣也玉清隱
　書云太上道君佩神虎大章也
注念三老子輕翔
　三老謂元老玄老黄老之君也念脾中眞
　人自然變化子謂受黄庭之學
長生髙仙逺死殃
　莊子曰方生方死方死方生方可方不可
　方不可方可以此而談其理均也故長生
　者不死寂滅者不生不死不生則眞長生
　不生不死則眞寂滅何死殃之所及也
　　　膽部章第十四
膽部之宫六府精
　膽胃大腸小腸膀胱三焦為六府也太平
　經云積清成精故膽為六府之精也
中有童子曜威明
　又云膽神龍曜字威明勇捍之義也
雷電八振揚玉旌
　八方雷震有威怒之象也玉旌則氣之色
　也
龍旂横天擲火鈴
　膽青龍之色旌旂威戰之具也火鈴者膽
　邊肉珠之象也怒則奮張故言擲也
主諸氣力攝虎兵
　膽力牙用主於捍難故攝虎兵
外應眼童鼻柱間
　内指事也心之喜怒形於眉目之間
腦髮相扶亦俱鮮
　人之震怒髮上衝冠
九色錦衣緑華裙
　青錦東方九氣之色也緑華裙膽膜之象
佩金帶玉龍虎文
　膽神威明之服飾也
能存威明乗慶雲
　内象諭也思存膽神不倦則仙道可致也
役使萬神朝三元
　三元道君各處三清之上諸天神仙並朝
　宗之故也
　　　脾長章第十五
脾長一尺掩太倉
　太倉胃也中黄經云胃為太倉君元陽子
　曰脾正横在胃上也
中部老君治明堂
　脾黄庭之宫也黄老君之所治上應明堂
　眉間入一寸是也
厥字靈元名混康
　脾磨食消内外相應大腸為胃之子混元
　而受納之康安也
治人百病消榖粮
　胃宫榮華則無病傷
黄衣紫帶龍虎章
　脾居胃上故曰黄衣也紫帶龍虎章胃絡
　之象
長精益命賴君王
　太倉混康為君為王
三呼我名神自通
　存思胃府之神則心虚洞鑒也
三老同坐各有朋
　上元老君居上黄庭宫與泥丸君蒼華君
　青城君及明堂中君臣洞房中父毋及天
　庭眞人等共為朋也又中玄老君居中黄
　庭宫與赤城童子丹田君皓華君含明君
　玄英君丹元眞人等為朋也下黄老君居
　下黄庭宫與太一君魂停君靈元君太倉
　君丹田眞人等為朋也常存三老和合百
　神流通部位營衛無有差失也
或精或胎别執方
　玉暦經云下丹田者人命之根本精神之
　所藏五氣之元也在臍下三寸附著脊號
　為赤子府男子以藏精女人以藏胎主和
　合赤子隂陽之門戸也其丹田中氣左青
　右黄上白下黒
桃孩合延生華芒
　桃孩隂陽神名亦曰伯桃仙經曰命門臍
　宫中有大君名桃孩字合延衣朱衣巾紫
　芙蓉冠暮卧存之六甲六丁來侍人也生
　華芒謂隂陽之氣不衰也
男女佪九有桃康
　男女合㑹必存三丹田之法桃康下神名
　主隂陽之事佪三為九故曰佪九大洞眞
　經云三元隱化則成三宫三宫中有九神
　謂上中下三元君太一公子白元無英司
　命桃康各有宫室故曰有桃康
道父道毋對相望
　隂陽兩半成一故曰相望
師父師母丹玄郷
　道為宗師隂陽之主也丹玄郷謂存丹田
　法也
可用存思登虚空
　學仙之道
殊途一㑹歸要終
　合三以為一散一以為三道之要玄妙内
　篇云兆欲長生三一當明
閉塞三關握固停
　經云口為天關精神機手為人關把盛衰
　足為地關生命扉又臍下三寸為關元亦
　曰三關言固精護氣不妄施泄
含漱金醴吞玉英
　金醴玉英口中之津液大洞經云服玄根
　之法心存胃口有一女子嬰兒形無衣服
　正立胃管張口承注魂液仰翕五氣當漱
　漏口中内外津液滿口咽之遣入玄女口
　中五過畢叩齒三通咽液九過也
遂至不飢三蟲亡
　洞神訣云上蟲白而青中蟲白而黄下蟲
　白而黒人死則三蟲出為尸鬼各化為物
　與形為殃擊之衝破也其餘衆蟲皆隨尸
　而亡故學仙者精謹備於五情之氣服食
　藥物以去三蟲又云上尸彭琚使人好滋
　味嗜欲癡滯中尸彭質使人貪財寳好喜
　怒下尸彭矯使人愛衣服耽婬女色亦名
　三毒
心意常和致欣昌
　道通無礙
五岳之雲氣彭亨
　五藏之氣為五岳之雲彭亨流通無擁之
　稱也
保灌玉廬以自償
　玉廬鼻廬也言三蟲旣亡眞氣和洽出入
　玄牝綿綿不絶故曰自償
五形完堅無災殃
　五體五藏自然相應故也
　　　上覩章第十六
上覩三元如連珠
　三元謂三光之元日月星也非指上中下
　之三元也
落落明景照九隅
　三光在上而下燭九隅九隅九方也言常
　存日月洞照一身也
五靈夜燭煥八區
　五靈謂五星也炳煥羅列一身常能存之
　則與天地同休也
子存内皇與我遊
　大道無心有感則應
身披鳳衣衘虎符
　仙官之服御也
一至不乆昇虚無
　一者無之稱也學道專一與靈同體神仙
　可致也莊子云人能知一萬事畢
方寸之中念深藏
　方寸之中下關元在臍下三寸方圓一寸
　男子藏精之所言謹閉藏之
不方不圓閉牖牎
　方止圓動不動不靜但當杜塞不妄洩也
三神還精老方壯
　還精神於三田則乆壽延年也
魂魄内守不爭競
　魂陽魄隂各得其一故易曰一隂一陽之
　謂道二
神生腹中衘玉璫
　腹心内明口吐珠玊按五辰行事訣云兩
　眉間直上一寸入一寸為玉璫紫闕竊觀
　文意未應是此也
靈注幽闕那得喪
　存神守一無横夭也
琳條萬尋可䕃仗
　外象諭也琳條玉樹萬尋髙逺象身形同
　眞則神明之所庇䕃者也
三魂自寧帝書命
　眞道旣成名書帝録
　　　靈臺章第十七
靈臺鬱藹望黄野
　靈臺心也謂心專一存見黄庭則黄野也
三寸異室有上下
　三丹田上中下三處各異每室方圓一寸
　故云三寸今人猶謂心為方寸即一所
間關營衛髙玄受
　三田之間各有關關營衛分部至髙至玄
　心當受以存念之也
洞房紫極靈門戸
　大洞經云兩眉直上却入三分為守寸𩀱
　田入骨際三分有臺闕明堂正深七分左
　為青房右為紫戸却入一寸為明堂宫左
　有明童眞君右有明女眞官中有明鏡神
　君却入二寸為洞房左有無英君右有白
　元君中有黄老君却入三寸為丹田宫亦
　名泥丸宫左有上元赤子右有帝卿君却
　入四寸為流珠宫有流珠眞人居之却入
　五寸為玊帝宫有玉清神毋居之其明堂
　上一寸為天庭宫上清眞女居之洞房上
　一寸為極眞宫太極帝妃居之丹田上一
　寸為玄丹宫中黄太一眞君居之流珠上
　一寸為太皇宫太上眞君居之故曰靈門
　戸也
是昔太上告我者
　我者扶桑大帝君自謂也言我道成昔承
　道君授以黄庭之術也言此道不逺止在
　丹田故却言是昔也
左神公子發神語
　按大洞經云左有無英此云公子亦牙言
　耳發神語者用心專一則教之以道
右有白元併立處
　右為學道者之侍者也
明堂金匱玉房間
　皆上元之宫釋如下說也
上清眞人當吾前
　上元部神想在天庭之際
黄裳子丹氣頻煩
　謂中元童子處於赤城頻煩氣盛不衰竭
借問何在兩眉端
　明堂之前
内俠日月列宿陳
　五辰行事訣云太上眞人招五辰於洞房
　南極元君受傳每夜半坐卧心存西方太
　白星在兩眉間直上一寸入一寸為玉璫
　紫闕左日右月又次存北方辰星在帝郷
　玄宫在髮際下五分直入一寸也又次存
　東方歳星在洞闕朱臺洞闕朱臺在目後
　一寸直入一寸是也又次存南方熒惑星
　在玉門華房玉門華房在兩目眥際直入
　五分是也又次存中央鎭星在金匱黄室
　長谷黄室長谷在人中直入二分是也存
　之綴懸於上畢叩齒五通咽液二十五過
　微呪曰髙元紫闕中有五神寳曜敷暉放
　光衝門精氣積生化為老人首巾素容緑
　帔絳裙右帶流鈴左佩虎眞手把天剛散
　絳飛晨足躡華蓋吐芒練身三景保守令
　我得眞養魂制魄乗飈飛仙是其事也内
　象諭
七曜九元冠生門
　七曜七星配人之七竅九元九辰配人之
　九竅廢一不可故曰生門
　　　三關章第十八
三關之中精氣深九微之内幽且隂
　謂關元之中男子藏精之所也又據下文
　口手足為三關又元陽子以明堂洞房丹
　田為三關並可以義取而存之則成三宫
　是名太清太素太和三三如九故有三丹
　田又有三洞房合上三元為九宫中精微
　故曰九微言九微幽玄而不可見也
口為心關精神機
　言發於情猶樞機也
足為地關生命棐
　言運用己身而生也棐或為扉
手為人關把盛衰
　縱捨由已
　　　若得章第十九
若得三宫存玄丹
　三丹田之宫故曰三宫玄丹丹元謂心也
　存思在心故偏指一所也
太一流珠安崑崙
　太一流珠謂目精洞神經云頭為三台君
　又為崑崙指上丹田也又云臍為太一君
　亦為崑崙指下丹田也言心存三丹田諸
　神皎然在目前本經曰子欲不死修崑崙
　崑崙山名也
重中樓閣十二環
　謂喉嚨十二環相重在心上心為絳宫有
　象樓閣者也
自髙自下皆眞人
　髙下三田十二樓閣皆有眞神文如上說
玉堂絳宇盡玄宫
　絳宫明堂上下相應皆宫室也
璇璣玉衡色蘭玕
　喉骨環圓動轉之象也蘭玕其色也
瞻望童子坐盤桓
　存見赤城童子丹皇眞人坐言其神安靜
問誰家子在我身
　言巳有之
此人何去入泥丸
　與上元諸神上下相應洞神經云腦為泥
　丸宫
千千百百自相連
　神本出於一一生二二生三三生萬物變
　化不離身心
一一十十似重山
　存見萬物重疊安坐山象坐形
雲儀玉華俠耳門
　雲儀玉華鬢髮之號言耳居其間經曰髮
　神名蒼華凡言華者上敷滎之義猶草木
　之花
赤帝黄老與巳魂
　赤帝者南方之帝君也黄老者中黄老也
　魂為陽神魄為隂神隂陽相推故言與我
　魂太微靈書云人有三魂一曰爽靈二曰
　胎光三曰幽精常呼念其名則魂安人身
　也
三眞扶胥共房津五斗煥明是七元
　五斗五星七元北斗也又靈寳經有五方
　之斗亦為五斗洞房訣云存九元七元者
　眠起初卧及食畢微呪曰五星開道六合
　紫房迴元隱道豁落七辰生魂者玄父變
　一成神生魄者玄母化二生身攝吾筋骨
　者公子為吾精氣者白元長生乆視飛仙
　十天
日月飛行六合間
　天地内為六合存念身中日月星辰森羅
　萬象一如天地戸間了了然也
帝郷天中地戸端
　眉上髮際五分直入一寸亦為帝郷又明
　堂上一寸為天庭天庭即天中也又鼻為
　上部之地戸心存日月星辰等諸神皆當
　在其端端謂鼻之上髮際之下也
面部魂神皆相存
　内外星神自相應也
　　　呼吸章第二十
呼吸元氣以求仙
　探飛根採玄暉吞五牙挹九霞服食胎息
　之道皆謂天地隂陽四時五行之氣
仙公公子己可前
　此洞房訣也洞房宫左為無英君一名公
　子仙公直指黄庭學者言學黄庭仙公復
　行洞房之訣而存見公子故言在前
朱鳥吐縮白石源
　朱鳥舌象白石齒象吐縮導引津液謂隂
　陽之氣流通不絶故曰源
結精育胞化生身
　本巳之所從來也
留胎止精可長生
　眞誥曰上清眞人口訣夫學仙之人安心
　養神服食治病使腦宫塡滿玄精不傾然
　後可以存神服氣呼吸三景若數行交接
　漏泄施寫者則氣穢神亡精靈枯竭雖復
　玄挺玉籙金書太極者將亦何解於非生
　乎在昔先師常戒於斯事云學生之人一
　交接則傾一年之藥勢二交接則傾二年
　之藥勢過此以徃則不止之藥都傾於身
　是以眞仙常愼於此以為生生之大忌也
三氣右徊九道明
　三氣謂三丹田之氣右徊言周流順緒調
　和隂陽則四關九竅通流朗徹而無病也
正一含華乃充盈
　存正守一神氣華榮故能充滿六合乗物
　而變
遥望一心如羅星
　存見赤城童子居在城中如星之映羅縠
金室之下可不傾
　謂心居肺下肺主金其色白故曰金室常
　能存之長生不死也
延我白首反孩嬰
　内指事也謂童顔不老也
　　　瓊室章第二十一
瓊室之中八素集
　謂上元清眞瓊室體骨之象也
泥丸夫人當中立
　經云洞房中有父母母即夫人也亦名道
　母泥丸洞房上已釋
長谷玄郷繞郊邑
　長谷鼻也玄郷腎也郊邑謂五藏六府也
　言鼻中之氣出入下與腎連周繞藏府心
　居赤城存想内外郭外曰郊故為象諭也
六龍散飛難分别
　言六府之氣微妙潜通難可分别當審存
　之也
長生至愼房中急
　氣亡液漏髓腦枯竭雖益以畎澮而泄以
　尾閭不可不愼也
何為死作令神泣
　房中不愼傷精失明故神泣也
忽之禍郷三靈殁
　禍郷死地三靈三魂也謂爽靈胎光幽精
　殁亡者也
但當吸氣録子精
　呼吸吐納閉房止精
寸田尺宅可治生
　謂三丹田之宅各方一寸故曰寸田依存
　丹田之法以治生也經云寸田尺宅彼尺
　宅謂面也
若當決海百瀆傾
　謂房中婬泄不知閉止也
葉去樹枯失青青
　象人死無生氣
氣亡液漏非已形
　仙經云閉房練液不多言不逺唾反是矣
專閉御景乃長寧
　專閉情欲存服日光老子曰善閉者無關
　楗而不可開又上清紫文靈書有採飛根
　之法常以日初出東向叩齒九通畢隂呪
　日魂名日中五帝字曰日魂珠景照韜緑
　映迴霞赤童玄炎飈象祝呼此十六字畢
　瞑目握固存日中五色流霞來繞一身於
　是日光流霞俱入口中名曰日華飛根玉
　胞水母也向日吞霞四十五咽畢又咽液
　九過也
保我泥丸三竒靈
　泥丸上丹田也大洞經云三元隱化則成
　三宫一曰太清之中三君二曰三丹田之
　神三曰符籍之神故曰三竒靈也
恬惔閉視内自明
　謂存思三丹田之法一如上說
物物不干泰而平
　行道眞正邪物不干
慤矣匪事老復丁
　猛獸不據攫鳥不搏老者反壯病者皆強
　慤矣必然
思詠玉書入上清
　精研内景必獲仙道
　　　常念章第二十二
常念三房相通達
　三房謂明堂明房丹田之房也與流珠玉
　帝天庭極眞玄丹泥丸太皇等諸宫左右
　上下皆相通達
洞得視見無内外
　存思三丹田三三如九合九為一明玄洞
　徹無有内外也
存漱五牙不飢渇
　靈寳有服御五牙者五行之生氣以配五
　藏元精經云常以立春之日鷄鳴時入室
　東向禮九拜平坐叩齒九通思存東方安
　寳華林青靈始老帝君九千萬人下降室
　内鬱鬱如雲以覆已形從口中入直下肝
　府祝曰九氣青天元始上精皇老尊神衣
　服羽青役御天官煥明歳星散耀流芳陶
　漑我形上食明霞服引木精固養青牙保
　鎭朽零肝府充盈玉芝自生延年駐壽色
　及童嬰五氣混合天地長并畢引青氣九
　咽止便服東方赤書玉文十二字也
神華執巾六丁謁
　神華者玉曆經云太隂玄光玊女道之毋
　也衣五色朱衣在脾府之上黄雲華蓋之
　下六丁者謂六丁隂神玊女也老君六甲
　符圖云丁卯神司馬卿玊女足曰之丁丑
　神趙子玉玉女順氣丁亥神張文通玊女
　曹漂之丁酉神臧文公玉女得喜丁未神
　石叔通玉女寄防丁巳神崔巨卿玉女開
　心之言服錬飛根存漱五牙之道成則役
　使六丁之神也
急守精室勿妄泄
　精室謂三丹田上下資運而不絶制之在
　心心即中丹田也緩急之所由眞妄之根
　本也
閉而寳之可長活
　積精之所致也
起自形中初不闊
　調心使氣微妙無形
三官近在易隱括
　謂三丹田眞官近在人身隱括精氣常以
　心為君主者也
虚無寂寂空中素
　外指事也素有二說
使形如是不當汚
　使形輕淨如懸縑素於空中也又云身中
　虚空使如器之練素虚靜當然汚謂有其
　事也
九室正虚神明舍
　九室謂頭中九宫之室及人之九竅使上
　宫榮華九竅眞正則衆神之所止舍也洞
　神經云天有九星兩星隱故稱九天地有
　九宫故稱九地人有九竅故稱九生言人
　所由而生也
存思百念視節度
　存念身中百神呼吸上下一如科法文云
　千千百百似重山皆神象
六府修治勿令故
　按洞神經云六府者謂肺為玉堂宫尚書
　府心為絳宫元陽府肝為清泠宫蘭臺府
　膽為紫微宫無極府腎為幽昌宫太和府
　脾為中黄宫太素府異於常六府也
行自翺翔入天路
　謂昇仙羽化也



雲笈七籖卷之十一










雲笈七籖卷之十二優二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
　　　上清黄庭内景經
　　　治生章第二十三
治生之道了不煩
　無為清簡約以守志
但修洞玄與玊篇
　謂洞玄靈寳玉篇眞文黄庭也
兼行形中八景神
　玉緯經云五藏有八卦大神宿衛太一八
　使者主八節日八卦合太一為九宫八卦
　外有十二樓樓為喉嚨也臍中為太一君
　主人之命也一名中極一名太淵一名崑
　崙一名特樞主身中萬二千神也
二十四眞出自然
　天有二十四眞氣人身亦有之又三丹田
　之所三八二十四眞人皆自然之道氣也
髙拱無為魂魄安
　行忘坐忘離形去智
清靜神見與我言
　能清能靜則心神自見機覽無外而與巳
　言即謂黄庭眞人
安在紫房幃幙間
　紫房幃幙一名絳宫謂赤城中童子所安
　之處存思神其狀如此
立坐室外三五玄
　謂八景及二十四眞神營護人身則三田
　五藏眞氣調柔無災病也
燒香接手玊華前
　玊華即華蓋之前謂眉間天庭也百神之
　宗元眞人之窟宅從面而存之也
共入太室璇璣門
　洞房經云天有太室玉房雲庭中央黄老
　君之所居也玉房一名紫房一名絳宫通
　名明堂上有華蓋東西宫洞通左右黄庭
　之内人身具有之如上文說璇璣中樞名
髙研恬惔道之園
　研精恬惔眞氣來遊
内視宻盼盡覩眞
　入靜存思百神森森
眞人在巳莫問隣
　玉曆經云老子者天地之魂自然之君常
　侍道君左右人身備有之也
何處逺索求因縁
　道經曰大道汎𠔃其可左右言不逺也
　　　隱影章第二十四
隱影藏形與世殊
　學仙之士含光藏輝滅跡匿端
含氣養精口如朱
　肌膚若水虚綽約若處子
帶執性命守虚無
　虚靜恬惔寂寞無為
名入上清死録除
　得補眞人列象玄名
三神之樂由隱居
　理身無為則神樂理國無事則人安三神
　三丹田之神也
倐欻遊遨無遺憂
　倐欻疾發也下文云駕欻接生宴東蒙或
　云倐欻龍名也無遺憂謂懸解
羽服一整八風驅
　八風八方之風先驅掃路也羽服仙服也
　按上清寳文仙人有五色羽衣又飛行羽
　經云太一眞人衣九色飛雲羽章皆神仙
　之服也
控駕三素乗晨霞
　外指事也三雲九霞神仙之所御也
金輦正立從王輿
　元録經云上清九天玄神八聖驂駕九鳯
　龍車玉輿金輦皆仙人之服器
何不登山誦我書
　書即是黄庭經也
鬱鬱窈窕眞人墟
　山中幽邃
入山何難故躊躇
　責志不決
人間紛紛臭帤如
　人間世不可君帤弊惡之帛也
　　　五行章第二十五
五行相推反歸一
　五行謂水火金木土相推者水生木木生
　火火生土土生金金生水水又生木周而
　復始又相刻法水刻火火刻金金刻木木
　刻土土刻水水又刻火周而復始相推之
　道也反歸一者水數也五行之首萬物之
　宗道經云道生一一生二二生三三生萬
　物又易有太極是生兩儀太極者一也兩
　儀天地天地生萬物又終而歸一一者無
　之稱萬物之所成終故云歸一
三五合氣九九節
　玄妙經云三者在天為日月星名曰三光
　在地為珠玉金名曰三寳在人為耳鼻口
　名曰三生天地人凡三而各懷五行故曰
　三五其常精也合三者為九宫夫三五所
　懹順衆𩔖也調和萬物理化隂陽覆載天
　地光明四海風雨雷電春秋冬夏寒暑温
　涼清濁之氣諸生之物不得三五不立也
　故曰天道不逺三五復返三五者天地之
　樞蔕六合之要㑹也九宫之氣節九九八
　十一為一章云云
可用隱地迴八術
　九宫中有隱遁變化之法太上八素奔晨
　隱書是曰八術又太微八録術云太微中
　有三君一曰太皇君二曰天皇君三曰黄
　老君三元之氣混成之精出入上清太素
　之宫能存思之必得長生
伏牛幽闕羅品列
　伏牛腎之象腎為幽闕中黄經云左腎為
　玄妙君右腎為玄元君羅品列存思見之
三明出華生死際
　天三明日月星人三明耳目口地三明文
　章華是生死之際際音節也
洞房靈象斗日月
　存三光於洞房洞房明堂巳釋於上者也
父曰泥丸母雌一
　一明堂中有君臣洞房中有夫婦丹田中
　有父母泥丸腦神名道經云知其雄守其
　雌雌無爲一也
三光煥照入子室
　明白四達
能存玄眞萬事畢
　莊子曰通於一萬事畢也
一身精神不可失
　常存念之不捨須臾
　　　髙奔章第二十六
髙奔日月吾上道
　吾道君也上清紫文吞日氣法一名赤丹
　金精石景水母玉胞經其法常以日初出
　時東向叩齒九通畢微呪日魂名日中五
　帝字曰日魂珠景照韜緑映迴霞赤童玄
　炎飊象呼此十六字畢瞑目握固存日中
　五色流霞來接一身於是日光流霞俱入
　口中又上清紫書有吞月精之法月初出
　時西向叩齒十通微呪月魂名月中五夫
　人字曰月魂曖蕭芳豔翳寥婉虚靈蘭鬱
　華結翹淳金清瑩炅容素摽呪呼此二十
　四字畢瞑目握固存月中五色精光俱入
　口中又月光中有黄氣大如目童名曰飛
　黄月華玉胞之精也能修此道則奔日月
　而神仙矣
鬱儀結璘善相保
　鬱儀奔日之仙結璘奔月之仙同聲相應
　同氣相求故二仙來相保持也
乃見玉清虚無老
　昇三清之上與道合同也
可以迴顔塡血腦
　魂魄反嬰得成眞人
口銜靈芒携五皇
　口吐五色雲氣光芒四照與五皇老君同
　遊六合也
腰帶虎籙佩金璫
　仙人之服也九眞經云中央黄老君腰佩
　玄龍神虎符帶流金之鈴執紫毛之節籙
　符籙也
駕歘接生宴東蒙
　歘倐歘言乗風氣忽發而徃或云歘也龍
　名也東蒙東海仙境之山也接生長生也
　與生氣相接連欻然而遊其處
　　　玄元章第二十七
玄元上一魂魄錬
　資一以錬神神錬以合一
一之為物叵卒見
　一者無之稱也心恬惔以得之知得之而
　不可見
須得至眞始顧眄
　守眞志滿一自歸巳
至忌死氣諸穢賤
　凡飛丹錬藥服氣吞霞等事皆忌見死屍
　殗穢之事此衛生家之共悉也然至道沖
　虚本無淨穢未獲眞正則淨穢有殊殊而
　不齊則是非起於内生死見於外則清淨
　者生之徒濁穢者死之徒故為養生之所
　忌也
六神合集虚中宴
　六甲六丁六府等諸神俱在身中身中虚
　空則晏然而安樂不則憂泣矣
結珠固精養神根
　結珠謂咽液先後相次如結珠固精不妄
　洩神根形軀也夫神之於身猶國之有君
　君之有人人以君為命君以人為本手相
　資藉以為生主而調養之也
玉𥫽金籥常完堅
　道經云善閉者無關楗不可開籥鎻籥𥫽
　或為匙也
閉口屈舌食胎津
　屈舌導津液食津而胎仙故曰胎津
使我遂錬獲飛仙
　積功勤誠之所致也
　　　仙人章第二十八
仙人道士非有神
　修學以得之也
積精累氣以為眞
　有本或無此句遂闕注
黄童妙音難可聞
　黄童黄庭眞人一名赤城童子妙音謂黄
　庭眞人之妙音也
玉書絳簡赤丹文
　黄庭經一名太帝金書一名東華玉篇也
字曰眞人巾金巾
　眞人即黄童也金色白在西方主肺肺白
　在心上故曰巾金巾九眞經曰青帝衣青
　玉錦衣帔蒼華飛裙芙蓉丹冠巾金巾又
　元陽子曰眞人憑午居子履卯戴酉酉者
　金也
負甲持符開七門
　老君六甲三部符云甲子神王文卿甲戍
　神展子江甲申神扈文長甲午神衞上卿
　甲辰神孟非卿甲寅神明文章存六甲神
　名則七竅開通無諸疾病
火兵符圖備靈關
　赤章斬邪籙皆役使三五火兵又衞靈神
　呪曰南方丹天三氣流光熒星轉燭洞照
　太陽上有赤精開明靈童緫御火兵備守
　三宫即火兵三五家事也符者八素六神
　陽精玉胎錬仙隂精飛景黄華中景内化
　洞神鑒乾等諸符也圖謂太一混合三五
　圖六甲上下隂陽圖六甲玉女通靈圖太
　一眞人圖東井沐浴圖老君内視圖西昇
　八史圖九變含景圖赤界等諸圖可以守
　備靈關即三關四關等身中具有之
前昻後卑髙下陳
　列位之形象也
執劒百丈舞錦幡
　神兵幡劒之狀
十絶盤空扇紛紜
　空中作氣煒曄揮霍
火鈴冠霄隊落煙
　金精火鈴冠徹霄漢部伍隊陣狀如落煙
　屯雲之勢
安在黄闕兩眉間
　存思火兵氣狀俱在天庭天庭一名黄闕
　兩眉間是
此非枝葉實是根
　學仙之本
　　　紫清章第二十九
紫清上皇大道君
　亦名玉晨君也
太玄太和俠侍端
　太玄太和眞仙之嘉號也
化生萬物使我仙
　道氣之功勣也
飛昇十天駕玉輪
　乗欻而徃
晝夜七日思勿眠
　至誠則感
子能行此可長存
　延年神仙之道
積功成錬非自然
　學以致其道也
是由精誠亦由專
　守一如初成道有餘
内守堅固眞之眞
　不失節度也
虚中恬惔自致神
　神以虚受
　　　百穀章第三十
百榖之實土地精
　草實曰榖隂之類也
五味外美邪魔腥
　非清虚之眞氣
臭亂神明胎氣零
　胎氣謂無味之味自然之正氣也服氣有
　胎息之法零猶失也
那從反老得還嬰
　言不可得髮白反黒齒落更生此一句應
　在自存神之下超此不類者
三魂忽忽魄糜傾
　忽忽不恬惔糜傾朽敗也
何不食氣太和精
　進勸服錬之道
故能不死入黄寧
　黄寧黄庭之道成也
　　　心典章第三十一
心典一體五藏王
　神以虚受心為棲神之宅故為王也
動靜念之道徳行
　謂念丹元童子也夫念為有忘為無念則
　易心而後語忘則灰心而神全故道徳行
清潔善氣自明光
　常念之故
坐起吾俱共棟梁
　神以身為屋宅故云棟梁吾丹元子也
晝日曜景暮閉藏
　莊子云其覺也形開其寐也魂交交閉也
通利華精調隂陽
　謂心神用捨與目相應華精目精也心開
　則目開心閉則目閉晝陽而暮隂故云調
　隂陽
　　　經歷章第三十二
經歷六合隱卯酉
　舉心之用捨隂陽之所由也晝為經歷暮
　為隱藏六合天地内上下四方卯酉為朝
　暮幽隱屬也
兩腎之神主延壽
　腎神玄冥字育嬰配屬北方主暮夜人能
　止精則長壽河上公曰腎藏精
轉降適斗藏初九
　九陽數也斗北辰也北辰主隂謂陽氣下
　與隂合易曰乾元在無首無首藏也
知雄守雌可無老
　守雌則藏九之義也
知白見黒急坐守
　道經云知其雄守其雌知其白守其黒皆
　藏九之義也
　　　肝氣章第三十三
肝氣鬱勃清且長
　肝位東方東方木主春生氣之本也清長
　氣色之象
羅列六府生三光
　存想生氣徧照五藏六府如日月星辰光
　曜明朗也
心精意專内不傾
　能知一也
上合三焦下玉漿
　言肝氣上則與三焦氣合下則為口中之
　液亦猶隂氣上則為雲下則為雨雨潤萬
　物玉漿潤百骸九竅也
玄液雲行去臭香
　眞氣周流則無災病
治蕩髪齒錬五方
　雲行雨施無所不通五方五藏也
取津玄膺入明堂
　咽液之道必自玄膺下入喉嚨喉嚨一名
　重樓重樓之下為明堂明堂之下為洞房
　洞房之下為丹田此中部
下漑喉嚨神明通
　身命以津氣為主也
坐侍華蓋遊貴京
　華蓋肺也肝在肺之下貴京丹田也
飄颻三帝席清涼
　三帝三丹田中之道君也亦名眞人言肝
　氣飄颻周流三丹田之所也肝氣為目精
　故言席清涼
五色雲氣紛青葱
　肝氣與五藏相雜上為五色雲
閉目内眄自相望
　常存念之五藏自見
使心諸神還相崇
　赤城童子與五藏眞人合契同符共相尊
　敬也
七玄英華開命門
　七竅流通無留滯也
通利天道存玄根
　身為根本
百二十年猶可還
　當急修行時不可失
過此守道誠獨難
　去死近矣
唯待九轉八瓊丹
　九轉神丹白日昇天抱朴子九丹論云考
　覽養生之書鳩集乆視之方曽所披渉篇
　巳千計矣莫不以還丹金液為大要焉又
　黄帝九鼎神丹經云帝服之而昇仙與天
　地相畢乗雲駕龍出入太清八瓊丹砂䧺
　黄雌黄空青硫黄雲母戎鹽消石等物是
　也
要復精思存七元
　雖服神丹兼習黄庭之道七元者謂七星
　及七竅之眞神也又五帝元君及白元無
　英君亦為七元道君洞房訣云存七元者
　其呪曰迴元隱遁豁落七辰乃七元也
日月之華救老殘
　左目為日右目為月目主肝配東方木行
　木位春春為生氣故云救老殘
肝氣周流終無端
　莊子曰指窮為薪而火傳生得納養而命
　續也
　　　肺之章第三十四
肺之為氣三焦起
　中黄經曰肺首為三焦肺之為氣謂氣嗽
　氣嗽起自三焦故言三焦起說三焦者多
　未的其的其實今以五藏之上系管為三
　焦焦者熱也言肝心肺頭熱之義也
視聽幽冥候童子
　童子心神赤城中者元陽子曰闚離而下
　存童子童子是目童也謂人欲知死生當
　以手指柱目眥候其目光有光則生無光
　則死也
調理五華精髮齒
　五華五藏之氣仙經曰髮欲數櫛齒欲數
　叩也
三十六咽玉池裏
　口為玉池亦曰華池膽為中池胞為玉泉
　華池咽液入丹田所謂漑灌靈根也
開通百脉血液始
　身中血液以口為本始也
顔色生光金玉澤
　百節開道
齒堅髮黒不知白
　反老還嬰
存此眞神勿落落
　專城不墮
當憶此宫有座席
　此宫謂肺宫也座席神之所安中黄經云
　肺首為三焦玄老君之所居也
衆神合㑹轉相索
　衆眞同聚慮有邪精
　　　隱藏章第三十五
隱藏羽蓋看天舍
　此明脾宫之事脾為丹田黄庭中央戊已
　土行也上觀肝肺如蓋如舍也
朝拜太陽樂相呼
　謂魂神與衆仙合㑹也素靈經云太上神
　仙有太陽君少陽君太虚君浩素君群仙
　宗道之遊樂也
明神八威正辟邪
　八威八靈神也眞誥云北帝殺鬼呪曰七
　正八靈太上皓兇長顱巨獸手把帝鍾素
　梟三神威劒神王衞法辟邪之道也
脾神還歸是胃家
　脾神名常在字魂停脾磨食消胃家之事
　也中黄經云胃為太倉太倉肚府也
躭養靈根不復枯
　脾為黄庭人命之根本心專養之延年神
　仙也
閉塞命門保玉都
　元陽子曰命門者下丹田精氣出入之處
　也養童下籥護其主主身也身為玉都神
　聚其所猶都邑也
萬神方胙壽有餘
　昨報也萬神以養見報故壽有餘也
是謂脾建在中宮
　脾主中宫土徳
五藏六腑神明主
　以脾為主
上合天門入明堂
　存五藏六腑之氣上合天門天門在兩眉
　間即天庭是也眉入一寸為明堂
守雌存䧺頂三光
　道經云知其䧺守其雌雌牝柔弱也三光
　日月星也
外方内圓神在中
　外方内圓明堂之象也
通利血脉五藏豐
　神恬心靜
骨青筋赤髓如霜
　百脉九竅皆悉眞正
脾救七竅去不祥
　脾磨食消耳目聦明
日月列布設隂陽
　日陽月隂日男月女
兩神相㑹化玉英
　男女隂陽自然之津液也
淡然無味天人糧
　神雖合㑹當味無味
子丹進饌肴正黄
　饌氣也子丹眞人進丹田之眞氣脾為中
　黄脾磨食消也
乃曰琅膏及玉霜
　津液精氣之色象也
太上隱環八素瓊
　謂絳宫重樓十二環即喉嚨也中有八素
　之瓊液也
漑益八液腎受精
　咽液流下入腎官化為玉精也
伏於太隂見我形
　太隂洞房謂覩瓊液之形象也
揚風三玄出始青
　揚風感風化也隂陽二氣與和氣為三三
　生萬物生物微妙故曰三玄出始青言萬
　物生而青色也太平經曰積清成青也
恍惚之間至清靈
　隂陽生氣至微至妙
坐於飈臺見赤生
　調暢之氣化為赤子赤子眞人也飈臺閬
　風臺神仙之遊集也
逸域熈眞養華榮
　物外眞氣自然養生
内盼沉黙錬五形
　内觀形體神氣長存
三氣徘徊得神明
　三丹田之氣也
隱龍遁芝雲琅英
　仙經云肝膽為青龍故曰隱龍五藏九孔
　八脉為内芝故曰遁芝雲琅英脾氣之津
　液
可以充飢使萬靈
　服氣道成役使鬼神
上蓋玄玄下虎章
　神仙之服御也元録經云仙人有玄羽之
　蓋神虎玉章也
　　　沐浴章第三十六
沐浴盛潔棄肥薰
　盛古淨字肥魚肉薰五辛
入室東向誦玉篇
　太帝在東故也
約得萬徧義自鮮
　不出身中
散髪無欲以長存
　仙經服九霞必先散髮又胎息法仰卧散
　髪令枕髙二寸五分屈兩手大母指握固
　閉目申兩臂去身五寸乃漱滿口中津液
　咽之滿三徐徐以鼻内氣氣入五六息則
　吐之一呼一吸為一息至十吐氣可少頻
　申頻申訖復為之滿四九為一竟矣尋觀
　文意此散髮非專此道也蓋散髮無為自
　得之意無外情欲而巳
五味皆至正氣還
　合五為一自然之道
夷心寂悶勿煩𡨚
　悶靜也寂黙清靜道經云其政悶悶其民
　淳淳
過數巳畢體神精
　專精所致
黄華玉女告子情
　丹田隂神與巳言也
眞人旣至使六丁
　眞人指學者身也至謂精至六丁如上說
　者也
即授隱芝大洞經
　隱芝謂隱者也以仙人喻芝英
十讀四拜朝太上
　玉精眞訣曰東華玉篇者必十讀四拜玉
　篇謂此文
先謁太帝後北向
　太帝在東七元居北故也
黄庭内經玉書暢
　仙道成矣
授者曰師受者盟
　斯文可重故以為盟
雲錦鳳羅金鈕纏
　信誓之物
以代割髮肌膚全
　契誠不假出血斷髪
携手登山㰱液丹
　受行黄庭道者必重盟而後傳
金書玉景乃可宣
　信洽方授
傳得可授告三官
　三官天地水也
勿令七祖受冥患
　傳非其人殃及先世患讀爲還也
太上微言致神仙
　可尊可貴
不死之道此眞文
　一心敬重奉而行之


　太上黄庭外景經序
　黄庭經者蓋老君之所作也其㫖逺其詞
　微其事肆而隱實可為典要強識其情則
　生之本也故黄者二儀之正色庭者四方
　之中庭近取諸身則脾為主逺取諸象而
　天理自㑹然谷神不死是謂玄牝是以寳
　其生也後晉有道士好黄庭之術意專書
　寫常求于人聞王右軍精於草𨽻而復性
　愛白鵝遂以數頭贈之得乎妙翰且右軍
　能書繕録斯文頗多逸興自縱而未免脫
　漏矣後代之人但美其書蹤而以為本固
　未覩於眞規耳余每惜太上聖㫖萬世莫
　測今故纂注以成一卷義分三部理㑹萬
　神冀得聖人之教不泯于當來矣
太上黄庭外景經
　　　　務成子註
　　　上部經第一
老君閑居作七言
　老子者天之精魂自然之君造立神仙萬
　世常存作斯七言以示後生
解說身形及諸神
　上談元一濟活一身從頭至足皆可得生
　緫統綱紀形體常平道無二家究備者賢
上有黄庭下關元
　黄庭者目也道之父母供養赤子左為陵
　陽字英明右為太隂字玄光三合成徳相
　須而昇
後有幽闕前命門
　腎為幽闕目相連臍為命門三寸日出月
　入隂陽并呼吸元氣養靈根也
呼吸廬間入丹田
　呼之則出吸之則入呼吸元氣㑹丹田中
　丹田中者臍下三寸隂陽戸俗人以生子
　道人以生身
玉池清水灌靈根
　口為玉池太和宫唾為清水美且鮮唾而
　咽之雷電鳴舌為靈根常滋榮
審能修之可長存
　晝夜行之去伏尸殺三蟲却百邪肌膚充
　盈正氣還邪鬼不從得長生面有光
黄庭中人衣朱衣
　目中小童為夫婦左王父右王母被服衣
　朱遊宴與合㑹多處丹田裏晝夜存思勿
　懈怠
關元茂籥闔兩扉
　冥目内視無所不覩閉口屈舌為食母含
　咽玉英終身無咎無者氣也齒為茂舌為
　籥
幽闕俠之髙巍巍
　道有三元恣意所從下部幽闕玄泉之常
　中部幽闕兩腎為𩀱上部幽闕兩耳相望
　金門玉戸上與天通嬌女彈箏盛厲宫商
丹田之中精氣微
　丹田者一室也與明堂對精氣微妙難可
　盡分故曰微矣
玉池清水上生肥
　口中唾也亭動口舌白唾積聚狀若肥焉
　漱而咽之可得遂生
靈根堅固老不衰
　舌為靈根制御四方調和五味去臭取香
　啄齒咽氣化為飲漿
中池有士服赤朱
　喉中若京為元士中和之下闕分理朱光
　衣服神為友
横下三寸神所居
　明堂之宫方圓三寸神所居正在目中央
　眉為華蓋五色青葱
中外相距重閉之
　中氣當出外氣當入當此之時門三關二
　氣相距天道自然也
神廬之中當修治
　教子去鼻中毛神道徃來則為廬宅晝夜
　綿綿無休息也
玄膺氣管受精府
　喉中之央則為玄膺元氣下行起動由之
　故曰受府也
急固子精以自持
　守精勿去也
宅中有士常衣絳
　面為尺宅眞人官處其中央被服赤朱光
　耀燦然赤如絳
子能見之可不病
　欲令世人深知道眞覩斯神功終身不病
　也
横理長尺約其上
　脾長一尺約太倉上中部明堂老君晝所
　遊止也
子能守之可無恙
　守脾神老君所舍深知知其意可無恙也
呼吸廬間以自償
　閉塞三關屈指握固呼吸元氣皆㑹頭中
　降於口中含而咽之則不飢渴逐去三尸
　心意
子保完堅身受慶
　人人有道不能守之保道之家身形常平
　上覩三光狀如連珠落落象石心中獨喜
　故以自慶
方寸之中謹蓋藏
　不方不圓目也閉戸塞牖中元不有守之
　守之得道之半
精神還歸老復壯
　精神欲去常如飛雲上精不泄下精不脫
　魂魄内守如年壯時也
心結幽闕流下竟
　耳為心聽結連幽闕鼻聞香則䕃強心達
　志通則流下竟也
養子玉樹令可杖
　身為玉樹常令強壯隂為玉莖轉相和唱
　還精𥙷腦可得不病長樂無憂在也
至道不煩無旁午
　大道自然不煩不慮照察蕩蕩則人本根
　至道難得而易行焉
靈臺通天臨中野
　頭為髙臺腸為廣野元氣通天玄母來下
　養我已也
方寸之中間關下
　目央之中玉華際大如雞子黄在外下入
　口中生五味晝夜行之可不旣也
玉房之中神門戸
　玉房一名洞房一名紫房一名絳官一名
　明堂玉華之下金匱郷神明門戸一之所
　從者哉
旣是公子教我者
　左為神公子右為白元君養我育我常欲
　令我得神仙父母供養子丹日月相去三
　寸間
明堂四達法海源
　三寸三重有前後使以日月歸中升洞達
　四方流于海也
眞人子丹當吾前
　象長一寸兩眉端俛仰見之心勿煩
三關之中精氣深
　口為心關足為地關手為人關深固靈珠
　更相結連微妙難知固為深焉
子欲不死修崑崙
　頭為崑崙道治其中子午為經卯酉為緯
　日月照明丹焉游戯百官宿衛也
絳宫重樓十二環
　金樓五城十二周帀丹黄為郭五彩雲集
　絳宫玉堂眞一所從出入也
瓊室之中五色集
　璇璣玉衡命立中央五色琅玕極隂反陽
　營室之中全室也
赤神之子中池立
　喉中之神主池精受符復行傳付太倉
下有長城玄谷邑
　腸為長城腸為邑腎為玄谷上應南北也
長生要愼房中急
　房玉房也急而守之共㑹六合六合之中
　誠難語子欲得道閉規矩也
棄捐婬俗專子精
　賢者畜精愚者畜財捐去衆累一復何求
　還精𥙷腦潤澤髪鬚
寸田尺宅可治生
　寸田丹田尺宅面也道之經緯不可廢忽
　努力求之必得長生也
雞子長留心安寧
　大道混成自然子濛濛鴻鴻狀如雞子專
　心一意守之不解長安寧
推志游神三竒靈
　大道游戲琬閴琬閴權剛執志觀見道眞
　三靈侍側彈琴鼔箏也
行閒無事心太平
　恬惔無欲以道自娛施利不足神明有餘
　則為太平也
常存玉房神明達
　玉房一室也卧於山西知於山東處於幽
　冥都見無窮内外相須故言明達也
時思太倉不飢渴
　咀嚼太和神注含太倉胃管一神名黄常
　子稅曰黄常子吾有長生之道不食自飽
　不得妄行留為已使辟榖不飢所當得也
役使六丁玉女謁
　清潔獨居便利六丁之地呼其神名字玉
　女必來謁也
閉子精門可長活
　隂陽交遘此之時精神欲去淫佚淫佚縱
　情五馬不能禁止以手撫弦囊引玉籥閉
　金門
正室堂前神所舍
　正室之中五色雜璇璣玉衡道所立舍於
　明堂游絳宫變為眞人丹田也
洗心自治無敗洿
　敬重天地逺避嫌疑閉目内視思神徃來
　不與物雜行不敗洿
歷觀五藏視節度
　五藏六府各有所主修身潔白絶榖勿食
　飲食太和周而更始故不失節也
六府修治潔如素
　心不妄念口不妄言目不妄視耳不妄聽
　手不妄取足不妄行凡此六行六府之候
　也故能損之道成徳就潔已如素也
虚無自然道之固
　虚無恍惚道之無自然不存俛仰自覩常
　守玄素須㬰為早知䧺守雌魂魄不離身
　也
物有自然道不煩
　自然者天地大神不存不想氣自徃來也
垂拱無為身體安
　端殻自守深暢元道不犯天禁身無災咎
　永保安也
虚無之居在幃間
　虚無之性樂於清淨修和獨立與神言語
　施設幃帳惡聞人聲觀見玄徳五色徘徊
　日月照察使以東西三五復反轉藏營機
　也
寂寞廓然口不言
　隱藏華蓋歸志洞虚寂然廣視目覩明珠
　昧然獨息不貪榮譽也
修和獨立眞人宫
　太和之宫在明堂垂華蓋之下衣朱衣明
　堂四達知者誰眞人小童衣璨爛欲知吾
　居處問太微乎
恬惔無欲遊徳園
　外如迷惑内懷玉潔恬惔歡樂不貪世俗
　也
清淨香潔玉女前
　棄捐世俗處無人之野焚燒香薰便溺六
　丁玉女自到徑來侍人也
修徳明達神之門
　徳潤身富潤屋心達志通視見神光重樓
　綺戸金門玉堂
　　　中部經第二
作道優游深獨居
　隱身藏形與世絶踰含氣養精顔如丹珠
　也
扶養性命守虚無
　決謝祖先避世隱居司命定録死籍以除
　攺字易姓堅守虚無也
恬惔自樂何思慮
　恬惔忽然樂道守貧不念不慮至不煩也
羽翼已具正扶骨
　修道行仁骨騰肉輕道成徳就雲車來迎
　玉女扶轅徑昇太清非生毛羽也
長生乆視乃飛去
　萬世常存與一為友玉女採芝啖之苗食
　之須㬰立生毛羽上帝徵聘飛入滄海
五行參差同根蔕
　五彩騰起或參或差混沌不别共生根蔕
三五合氣其本一
　三五十五在中央二友之隱徃來三陽玄
　徳微妙其狀似龍見之獨笑勿以語人
誰與共之斗日月
　雌在北極䧺在南宫眞人不逺近在斗中
　三光洞明天地相望子欲得一問兩童
抱玉懷珠和子室
　琭琭如玉連連如珠調和室房隨世洗浮
子能守一萬事畢
　一為大神天地之根人之本命子能知之
　萬事自畢
子自有之持無失
　人人有一有一不知守素損本根愛財寳
　賢者得之以為友也
即欲不死入金室
　却入三寸為金室洞房之中當幽關變吾
　形為眞人眞人所處丹田中
出日入月是吾道
　日出太陽月入太隂迴周返覆受符復行
天七地三迴相守
　天七地三橐籥縮鼻引地氣即工希也故
　迴相守
昇降進退合乃乆
　地氣上昇天氣下降隂陽列布合於絳宫
　或進或退正氣從容乃得長乆
玉石落落是吾寳
　連珠玉璧落落如石出於太陽氣如火煙
　摶則不得則吾重寳
子自有之何不守
　人自有一不知守之守之者日還一日失
　之命消也
心曉根基養華彩
　究備道眞深解無極留年却老自守本歸
　根開闔隂陽布色華彩常若少年
服天順地合藏精
　頭為天足為地服食天氣灌漑身形合人
　丹田藏之腦戸天露雲雨何草不茂
七日之午迴相合
　行道之要七日一合
崑崙之上不迷誤
　崑崙頭也上與天通禀受元氣不迷誤
九原之山何亭亭
　心為九原眞人太一處其中也不出戸房
　知四方
中有眞人可使令
　眞人太一小童子金樓深藏伏不起隱藏
　九原不可使
蔽以紫宫丹城樓
　金樓玉城丹黄為郭百官宿衛一為上客
　絳宫玉堂眞人宅舍
俠以日月如明珠
　左日右月合精中央五色混沌晝如明星
　暮如明珠晃晃煌煌曽不休哉
萬歳昭昭非有期
　明珠來下堅當守之長生之符萬歳昭然
　非復有期司命定録死籍已除
外本三陽物自來
　三陽三精也狀若冠纓扉玄無主用和為
　根不呼自來黙黙翻翻
内拘三神可長生
　三神三子拘此三神生道畢也
魂欲上天魄入淵
　暮卧魂上天送日中三足烏雞鳴忽朦來
　還其處魄者形也年七十八十魄欲入泉
　老人愁思形容欲别
還魂返魄道自然
　拘魂制魄不得行人善守自然不用筋力
庶幾結珠固靈根
　結珠連珠也入口中含咽其精固灌靈根
玉𥫽金籥身完堅
　玉𥫽齒金籥舌開口屈舌食母之氣不傳
　惡言身保完全
戴地懸天周乾坤
　人生地道來附已故言戴地玄母在天下
　養萬物不用機素神明微妙非俗所聞常
　欲令我得神仙迫於乾坤不可踰蹶哉
象以四時赤如丹
　四時五行周則更始眞人子丹一化為己
　被服赤珠狀若丹
前仰後卑列其門
　仰髙也前髙後下背子向午右隂生陽離
　樓門戸
選以還丹與玄泉
　選取也縮引還丹及玄泉之氣所謂名上
　昇泥丸錬治髮根須㬰微息其道自然
象龜引氣致靈根
　龜以鼻取氣極停微息閉口咽之致靈根
中有眞人巾金巾
　金室眞人巾金巾
負甲持符開七門
　甲子也背子向午要帶卯酉制御元氣受
　符復行皇天大道君也常窺看七門
此非枝葉實是根
　上皇大道君老子太和常侍左右化生萬
　物非為枝葉
晝夜思之可長存
　常注意思念自覩三光道之至妙近在斗
　中
仙人道士非異有
　仙人度世非有他神守一堅固上精不泄
　下精不脫精神内守千歳不死
積精所致和專仁
　育養精氣專心一意和氣仁義徳合道眞
人盡食榖與五味
　俗人皆啖百榖之寳土地之精五味香連
　　令飽食厨内無眞道遂歸黄泉
獨食太和隂陽氣
　隂氣上昇陽氣下降合㑹六合之中生五
　味常自服食天相漑
故能不死天相漑
　飲食太和不死之藥食之不解天自漑之
誠說五藏各有方
　五藏象五行六律腸胃方
心為國主五藏王
　身有三百六十神心為主不出戸知天下
　不下堂知四方
受意動靜氣得行
　志之所從不可極也清香潔善氣自行
道自將我神明光
　座與吾俱息起與吾同衣我飴來食我居
　不行客常日月三光相保守
晝日昭昭夜自守
　晝日朗然目覩景星暮即徘徊來歸我已
　知陽者明不知陽妄作凶
渇可得漿飢自飽
　飢食自然之氣渇飲華池之漿不飢不渴
　可得長生也
經歷六府藏卯酉
　兩腎之神最為精左王父右王母二氣交
　錯周六府上㑹目中左卯右酉
通我精華調隂陽
　隂陽列布若流星流星七正益精華
轉陽之隂藏於九
　陽主陽中乃種其𩔖隂生黍粟陽生熒火
　二氣相得更相包裏九在口中也
常能行之可不老
　知䧺守雌其徳不離知白守黒常徳不忒
肝之為氣修而長
　肝為青龍肺為白虎上與天通故為長
羅列五藏主三光
　心精意專五内不傾平牀安卧仰觀三光
上合三焦下玉漿
　上合三焦者六合中也流布四肢汗玉漿
我神魂魄在中央
　拘魂制魄不得動作俱坐俱起不得行止
　明堂正在中央
精液流泉去臭香
　精流液出常如源泉暮卧惺寤蕩滌口齒
　去臭取香治髪齒
立於玄膺舍明堂
　明堂之中方圓三寸生道之根大如雞子
　黄如橘過歷玄膺甜如蜜
雷電霹靂徃相聞右酉左卯是吾室
　午前子後之間中央朝發太一華蓋之卿
　陽氣以下在絳宫
　　　下部經第三
伏於志門候天道
　志門玄門也候天道守玄白
近在子身還自守
　大道不逺近在身中子自有之無求他
清靜無為神留止
　道為賢者施不為愚者作精心定志神明
　懽也
精神上下開分理
　精神上下恍惚無常求玄中之玄
精候天道長生草
　上知天上俯察地理留年住命白髮如墨
　則長生草
七竅已通不知老
　耳聽五音目觀玄黄鼻受清氣口啖五味
　不知老也
還坐天門候隂陽
　天門太陽一之門也隂陽雌䧺微妙難覩
　故坐伺候之
下于喉嚨神明通
　喉嚨咽也啖食和氣則神明乃下降
過華蓋下清且涼
　華蓋之下五色青葱清靈之淵清且涼
入清靈淵見吾形
　清靈之淵微妙玄通閉目内視則見江海
　伺候吾形有頃相望如照明鏡深井對相
　視樂無極也
期成還年可長生
　年到四十五十則不住還得其理者日益
　長乆不能明者徒自苦耳
還過華下動腎精
　華蓋之下多隂涼萬神合會更相迎引動
　腎氣上布紫宫
立於明堂望丹田
　明堂丹田相去不逺相望見
將使諸神開命門
　一名大神萬物之先保使群神救護萬民
　出入命門
通利天道存靈根
　九九八十一首分為二部從頭至足元氣
　通流周帀一身靈根堅固守之勿休也
隂陽列布若流星
　三氣昇降閉塞三關百脉九孔氣候鑠鑠
　光晃晃列布皮膚若犇星
肝氣周還終無端
　肝為青龍出從吾左肺為白虎住在右神
　道恍惚無有端緒
肺之為氣三焦起
　肺有三葉三焦起一名華蓋紫紅色
上座天門候故道
　天道䧺門故道本根存本守根乃得長生
津液醴泉通六府隨鼻上下開兩耳
　閉氣縮鼻長乆微息呼吸元氣一上一下
　縮鼻不止開其耳
窺視天地存童子
　上窺天門則覩三光俛視地理見小童子
調和精華治髪齒
　精液華池常以雞鳴啄齒三十六下漱咽
　之常以管籥開閉九孔皆上頭中治髪齒
顔色光澤不復白
　門戸開張精神布合顔色光潤鬚髪滋榮
　不復白
下于嚨喉何落落
　存候天道要不煩落落如石中心獨喜
諸神皆㑹相求索
　大道遊戲衆神合㑹交游徘徊太素中
下入絳宫紫華色
　下入絳宫丹城樓金紫幃帳徘徊四隅
隱藏華蓋觀通廬
　暮隱華蓋晝游明堂觀望神廬金匱鄉也
專守心神轉相呼
　心為國主太一宫專心一意向太陽執志
　清潔衆神喜樂相呼來
觀我神明辟諸邪
　一居中央諸神宿衞當此之時仰觀神光
　元陽子丹辟萬邪
脾神還歸依大家
　脾神朝進明堂暮歸其宫故依大家太倉
　也
致於胃管通虚無
　胃管太倉口也虚無之宫在太𥘉
藏養靈根不復枯
　藏養靈根使漸潤調和滿口而咽之内不
　枯燥
閉塞命門如玉都
　關門閉牖以知天道耳玉堂之陽一神之
　都市知萬物之價數也
壽傳萬歳年有餘
　俗人有餘財聖人有餘年壽命無期
脾中之神主中宫
　中宫戊已主於土府萬物蚑行土地之子
　脾為明堂神治中宫也
朝㑹五藏列三光
　五藏六府神明之主日月朝㑹長㓜有序
　仰觀三光日月斗
上合天門合明堂
　天門開閉出為䧺雌三光所生俠在明堂
　上圓下方中無不有
通利六府調五行
　安神養已六府通暢邪氣却走正氣内守
　五行之精金木水火土為榮
金木水火土為王
　五行相生土為其主萬物疇類皆歸於土
通利血脉汗為漿
　含氣養精血脉豐盈骨濡筋強潤滋皮膚
　汗出若漿
修護七竅去不祥
　同冘異竅各隔東西常當修護神明所依
　辟却不祥萬物自化
二神相得化玉英
　日月之神隂陽之反暮宿明堂化生黄英
　下流口淡如無味用之不可旣也
上禀天氣命益長
　坐常仰頭鼻受上清氣跨座隨陽四肢安
　寧敬重天禁命益長
日月列布張隂陽
　日月照察萬物瞻仰隂陽設張四時調和
　凡此四行亦在已軀也
五藏之主腎最精
　腎之為氣清且香右為王母左為王公左
　青龍右白虎與天通
伏於太隂成吾形
　太隂小童玄武裏赤神之子伏不起轉陽
　之隂成吾形常存太素老小丁
出入二竅合黄庭
　出入二竅兩手間黄庭中人主神仙欲得
　吾處入闕山
呼吸虚無見吾形
　虚無恍惚難悉言呼吸元氣環無端欲覩
　吾形若臨淵也
強我筋骨血脉盛
　精氣不泄骨髓充滿常自壯強血脉平盛
　行若犇馬終身不倦
恍惚不見過青靈
　恍惚中有物青靈中有形恍惚象大道有
　一莫見其景也
坐於廬下見小童
　神廬之下金匱野顧見眞人小童子何從
　相求華蓋下
内息思存神明光
　閉目内視存在神明見吾光俛仰瞻之青
　赤白黄
出於天門入無閒
　出於天門見四鄰入於無閒覩太玄太玄
　中有衆妙之門
恬惔無欲養華莖
　閑居靜處深固靈珠素捐世俗槯剛就深
　含養五莖色如桃華
服食玄氣可遂生
　外為太玄内為大淵若如流俗合四海源
　審能服食可得遂生
還過七門飲大淵
　大淵玉漿甘如飴近在吾身子不知何處
　取之蓬萊溪
道我懸膺過青靈
　太清之淵隨時涼青靈之臺四逺望懸膺
　菀降太倉
坐於膺間見小童
　金匱玉神小廬間坐仙道見小童子候吾
　規中道畢矣
問於仙道與竒方
　仙道謂虚無自然也不行而至舉足萬里
　坐在立無竒方不死之藥也
服食芝草紫華英
　絶五榖棄飴糧使六丁玉女目來侍人為
　取芝草金紫華英得乃食之
頭戴白素足丹田
　眞人致住常欲令人得神仙晝日頭黑至
　頭白如素也足履丹田中也
沐浴華池生靈根
　沐浴華池鍊身丹田之中主潤靈根華池
　玉池
三府相得開命門
　老子太和各為一府共侍道君常開闔命
　門陽明無端也
五味皆至善氣還
　六合之中自生五味演而食之正氣並來
被髪行之可長存
　大道萬畢被髮僵卧鍊身五嶽則得長生
大道蕩蕩心勿煩
　大道蕩蕩昭然曠然要道不煩煩道不要
　求於無形
吾言畢矣愼勿傳
　吾者中央老君也解說天道從頭至足皆
　可生也勿傳非人令道不明愼之愼之
太上黄庭外景經
　　　推誦黄庭内景經法
當入齋堂之時先於戸外叩齒三通閉目想
室中有紫雲之氣鬱鬱來冠兆身玉童侍左
玉女侍右三光寳芝洞暎内外呪曰
天朗氣清三光洞明金房玉室五芝寳生玄
雲紫蓋來映我形玉童侍女為我致靈九帝
齊景三光同軿得乗飛蓋昇入紫庭引氣三
十九咽畢入戸北向四拜長跪叩齒二十四
通上啓髙上天眞玉晨太上道君某甲今當
入室詠誦玉經錬神寳藏乞胃宫華榮身得
乗虚上拜帝庭畢還東向揖大帝又叩齒十
二通上啓扶桑大帝暘谷神王某乙今披詠
玉經乞使靜室神芝自生玉華寳耀三光洞
明萬徧胎仙得同帝靈畢即東向誦十徧為
一過竟還北向四拜東向揖不須復啓也但
拜謁如法隨誦多少然以十數為限不依法
而受經虧損俯仰之格徒勞於神無益於求
仙也五犯廢功斷事十犯身死於風刀之考
死為下鬼負石之役萬劫還生不人之道當
以八節日送金環青繒九尺以奉於有經之
師師得此信速録上學弟子郡縣郷里姓名
年紀生月日時於九尺青繒之上正中於山
岳絶巖之側北向奏名青帝宫叩齒二十四
通微呪曰
天迴道氣八道運精三五應期九祚代傾命
眞玄寂輔臣帝靈玉劄已御今奏青名謹關
九府五岳司靈記我所列上聞玉清三年之
後來迎某甲微形賜乗八景昇上帝庭畢埋
青繒於絶巖之下如此三年有眞人下降一
節不一送廢功斷事不得入仙三節違盟告
下三官受考無窮清虚眞人曰凡修黄庭内
景玉經應依帝君塡神混化之道讀竟禮祝
畢正坐向東臨目内想身神形色長短大小
呼其名字還塡本宫不修此法雖萬萬徧眞
神不守終無感効徒亦損氣疲神無益於延
命也今故抄經中要節相示耳
髪神蒼華字太元(形長二/寸一分)腦神精根字泥丸
(形長一/寸一分)眼神明上字英玄(形長/三寸)鼻神玉壟字
靈堅(形長二/寸五分)耳神空閑字幽田(形長三/寸一分)舌神
通命字正綸(形長/七寸)齒神𡼑鋒字羅千(形長一/寸五分)
　右面部七神同衣紫衣飛羅裙並嬰兒形
　思之審正羅列一面各塡其宫畢便叩齒
　二十四通咽氣十二過祝曰
靈源散氣結氣成神分别前後緫統泥丸上
下相扶七神敷陳流形遯變愛養華元道引
八靈上衝洞門衛驅攝景上昇帝晨畢次思
心神丹元字守靈(形長九寸/丹錦飛裙)肺神皓華字虚成
(形長八寸素/錦衣黄帶)肝神龍煙字含明(形長六寸/青錦披裳)腎
神玄冥字育嬰(形長三寸六/分蒼錦衣)脾神常在字魂
停(形長七寸三/分黄錦衣)膽神龍曜字威明(形長三寸/六分九色)
(錦衣緑/花裙)
　右六府眞人處五藏之内六府之宫形若
　嬰兒色如華童思之審正羅列一形叩齒
　二十四通咽氣十二過呪曰
五藏六府眞神同歸緫御絳宫上下相隨金
房赤子對處四扉幽房玄闕神室紐機混化
生神眞氣精微保結丹田與日齊暉得與八
景合形昇飛紫微眞人曰昔孟先生誦黄庭
修此道八年黄庭眞人降之此妙之極也黄
庭祕訣盡於此矣形中之神亦可從朝至暮
恒念勿忘不必待誦黄庭經矣



雲笈七籖卷之十二















　雲笈七籖卷之十三優三
　　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　三洞經教部
　　　經
　　　　太清中黄眞經(并釋/題)
　釋題
　中黄眞經者
　　中黄者中天之君也眞者得無爲之身也
　　經者爲大道之徑也
　九仙君譔
　　九仙者天之眞也其位最崇下管八天上
　　極眞位顯兩儀之成形然大道之人苞裹
　　萬景含養天地以慈愛爲百行之源以衆
　　善爲資身之本廓然洞達存不捨之根總
　　察萬行無棄絶之智是以出五明殿入中
　　和宫放無極光洞無極景及與黄人論無
　　極之義顯分聖教須知無中不無欲悟玄
　　元先了義趣得之者同其生失之者共其
　　死哀體内之莫測病生靈之不悟元氣分
　　散隨彼行之所生體節分離掩太陰之泉
　户依余大教必歸雲路
中黄眞人注
　中黄者九天之尊佘始自人間登於聖路
　保養和氣深藏其精慮中行未成切厲精
　誠然後用其慈愍剪其癡怒去捨萬端百
　靈潜護永絶愛欲陰神私助然可服靈氣
　固眞一知神仙可學也
亦號曰胎藏論
　夫胎藏論者蓋以人類受形於聖路保和
　於氣母陰陽交配隨行所成骨肉以精血
　爲根靈識以元氣爲本故有淺深愚智禍
　福不同此經辨人倫之有形明腹内之修
　養窮本見末尋苗識根端明五藏然可修
　身用之以人受之以法守之以功若虧是
　行徒擅其能亦不可學也
胎藏論者蓋九仙君兼眞人之所集也眞人
常觀察元氣浩然凝結成質育之以五藏法
五行以相應明之以七竅象七曜以昭晰
　夫人腹内有五行之正氣順之即無疾逆
　之即爲害頭應於夭足應於地天欲得高
　高即日月明七竅欲得大七竅大者道易
　成爲心氣大骨氣大和氣大節氣大此爲
　神宅修道易成亦主有壽
其識潜萌其神布行
　夫人受形於胎然布情識之根心識爲最
　因心運已得無不爲道有存神宅皆以心
　識爲用即未若無心捨損直上九天爲之
　大要
安魂帶魄神足而生
　魂生於天魄生於地入胎成形諸神居位
　嬰兒在胞善知人事無息無聲合於至理
　旣出胎腹六識潜萌體襲五穀貪恚並生
　隨識所用坐變癡盲故太微靈書有還魂
　制魄法皆須用心存思若暫有忘捨前功
　悉棄此書並不載蓋爲捨損心識
形神相託神形相成口受外味以亡識身受
内役以喪情神離形以散壞形離神以去生
殊不知皮肉相應筋骨乃成肝合筋其外爪
心合脉其外色脾合肉其外唇肺合皮其外
毛腎合骨其外髪鹹傷筋苦傷骨甘傷肉辛
傷氣酸傷血
　玉華靈書云陽爲氣陰爲味味歸形形歸
　氣氣歸精精食氣形食味味傷形氣傷精
　初皆相因後皆相反初相生成後皆尅害
　穀氣盛元氣衰即反壯成老常欲得春七
　十二日省酸增甘以養脾氣夏七十二日
　省苦增辛以養肺氣秋七十二日省辛增
　酸以養肝氣冬七十二日省鹹增苦以養
　心氣季月末各取十八日省甘增鹹以養
　腎氣但依此養生亦可得三百歲矣存神
　亦得奔於諸天只得爲仙官爾不得列於
　尊位
故聖人曰先除慾以養精後禁食以存命是
知食胎氣飲靈元不死之道返童還年此蓋
聖人之所重也且夫一士專志下學而上達
一夫有心睹天道之不逺學而無志謂之愚
　准玄籙云無志之夫萬行不成矣
不學不知謂之蒙
　玄元章云三生修道未具志今生方遇中
　黄祕若能閉得養形章陰神永不奪人志
　學道修行大忌輕言泄事縱得玉籙金章
　終不成道凡人遇異書奇術皆天神助應
　自是人愚慢其神理難成道也無分之人
　永不相遇矣
然三蟲未去子踐荆榛之田當三蟲已亡自
達華胥之國
　玄鏡章云華胥國者非近非逺乎非人境
　所知非車馬所到此國方廣數萬里其國
　無寒熱無蟲蛇無惡獸國内人民盡處臺
　殿上通諸天徃來人無少長衣食自然不
　知煙焰勞計之勤不識耕桑農養之苦所
　思甘膳隨意自生百味珍羞盈滿堂殿甘
　泉涌溜注浪横飛九醖流池自然充溢人
　飲一盞體生光滑異竹奇花永無凋謝祥
　禽瑞獸韻合宫商一國人民㸦相崇敬然
　其國境外有三十里草莽荆榛四面充合
　上有飛棘羅覆戴重下有蒺䔧宻布其地
　欲遊是國先度此中不顧凡身然可得入
　少生悔意終不見達凡言三十里荆棘者
　爲與三尸相持身受虚羸寂寞思食無味
　等味及三蟲亡後身識沖和倩理安暢冥
　心内境自達胎仙旣入華胥方驗是跡洞
　玄靈界非凡所知
顯章雲路備述胎仙知聖行之根源辨仙官
之尊位至于霞衣羽服玉館天厨蓋爲志士
顯言聊泄天戒非人妄告殃爾明徴
　准玄元教令科凡是祕宻天籙不可妄開
　爾當有滅門之禍輕言泄事陰神爲慢易
　玄科天奪人志雖欲學道多逢難事隔塞
　也大忌之
宻此聖門必登雲路
　三天教云閉言之人與道合神天助其德
　有其玉骨如此之人修道必成無疑耳
愼無傳於淺學誓莫示於斯文
　學道無成謂之淺學妄傳此等當有刑禍
　之殃道教禁科大忌違誓兼獲罪無量誡
　之
慢而折神輕言損壽
　玄格曰與人諍曲直尚减筭壽况泄天章
　輕文傳示彼旣受禍此亦獲殃家當横難
　身備刀光
若非志士無得顯言
　夫古士學道心跡無二然可口傳勿示文
　字
緫一十八章列成一卷
　一十八章者爲人有五藏六府外有七竅
　顯應故有十八章不言九竅者同於北斗
　九星兩星不見一卷者萬行歸之於一此
　皆事合形神應於運理
號曰胎藏中黄經皆以篇目相御文句相繼
義精於成道言盡於養生行顯意直事具文
切食氣之理備載歸天之道以成援筆録章
列篇於後
　　　内養形神章第一(此章五句/三十五言)
内養形神除嗜欲
　洞元經云修養之道先除嗜欲内合五神
　次當絶粒心不動摇六府如燭常修此道
　形神自足
專修靜定身如玉
　夫人心起萬端隨物所動常令靜居不欲
　與衆混同内絶所思外絶所欲恒依此道
　元氣自足
但服元和除五穀
　世人常以五穀爲肌膚不知五穀壞身之
　有餘今取春三月淨理一室著机案設以
　厚暖牀席案上常焚名香夜半一氣初生
　之時乃靜心神當叩齒三十六通以兩手
　握固仰卧暝目候常喘息出時便合口皷
　滿咽氣以咽入爲度漸漸咽之若入肚即
　覺作聲以飽爲度飢即更咽但當坦然服
　之無所畏懼氣入後如口覺乾即服三兩
　盞胡麻湯此物能潤腸養氣其湯法取上
　好苣蕂三大升去皮九蒸九暴又取上好
　茯苓三兩細杵爲末先下苣蕂末煎三兩
　沸次下茯苓末又煎數沸即入少酥蜜渴
　即飲一兩盞兼止思食或四時枸杞湯時
　飲一兩盞亦善咽氣自得通暢但覺腹中
　安和咽氣漸當流滑一切湯水盡不要喫
　自得通妙理但服氣攻盤腸糞盡咽氣自
　然如湯水直至臍下初服氣小便黄赤勿
　恠也心胷躁悶亦勿懼但心境不移自合
　妙理若不絶湯水雖腹腸中滓盡終不得
　洞曉是非或若要絶水穀只在自看任持
　亦不量時限逺近亦有一月亦有五十日
　亦有百日者三丹田自然相次停滿一月
　下丹田滿六十日中丹田滿九十日上丹
　田滿下丹田氣足藏府不飢中丹田氣滿
　體無虚羸上丹田凝結容貌充盛三焦平
　實永無所思神凝體清方鑒是非下丹田
　滿者神氣不泄中丹田滿者行步超越上
　丹田滿者容色殊絶旣三部充實自然身
　安道泰乃可棲心聖境襲息胎仙此爲專
　氣之妙門求仙之捷徑也若或食或斷令
　人志散奸食諸味難遣穀氣此二事者習
　氣之所疾求仙之大病經曰鹹美辛酸五
　藏病津味入牙昏心境致令六府神氣濁
　百骸九竅不靈聖人能堅守禁絶嗜欲諸
　味者九十日三丹田凝實百日内觀五藏
　三百日鬼恠不藏形陰神不敢欺千日名
　書帝録形入太微
必獲寥天得眞籙
　凡飛鍊上昇爲下天仙官存想無爲氣神
　修三一之道得上天仙官若眞子服胎息
　成者得寥天昇眞籙千乘萬騎迎子當獲
　中天眞尊
百日專精食氣足
　謂三丹田氣足也凡食氣吞霞言是休糧
　蓋非旦夕之功先以德行護身次以除陰
　賊嗔怒此學道之志也陰賊未息三蟲不
　除或行非教之事不復成矣故大微玄章
　曰除嗜欲去貪嗔安五藏神足矣
　　　食氣玄微章第二(此章二十六句/一百八十二言)
食氣玄微緫五事
　夫言玄微者皆事理莫達謂之玄妙言五
　事者但學絶粒即魂魄變改三尸動摇
大關之要莫能知
　夫人内行未成不知諸魔相違謂言道法
　無效蓋不達眞正理也若是先具内行人
　只服津液由得不飢况於服氣乎
元氣初服力尚微
　夫服氣爲有滓滯至一七二七已來滓穢
　退出漸覺體内虚弱百節無力但勿爲懼
　縁元氣未達腹胃中所以覺虚弱但咽氣
　使漸通流日勝一日但當堅志守一候下
　丹田滿頓無飢渴假令未達皮膚容色黄
　瘦亦勿以爲畏後當悅懌矣如不專志兼
　食行即用氣無効也亦愛數敗此亦爲不
　具内行人即如此有愛縁牽心彼自使敗
要子將心運守之
　太元經曰凡休粮諸門甚多學道至近須
　九年以下無成者唯有服氣堅守百日禁
　諸湯水子心不動三尸自除永無敗矣只
　爲學者浮心未定居二疑之端使心神動
　揺三尸齊起百思旣至心跡難歸雖服氣
　易爲退敗裏誠必不靈矣
穀氣未除子何别氣則難停而易洩
　夫體服氣欲速達五藏除湯藥外諸物禁
　斷四十九日穀氣自絶若少食諸味即難
　遣穀氣若要用氣使内藏分明當服此元
　氣經五十日百物不食閉目内想脾藏中
　氣從心起散至四肢仰卧咒曰中央戊已
　内藏元氣黄色力堅運之可治丹陽莫辭
　朱陰共議得達四支黄雲大超每至五更
　雞初鳴時常候莫令參差如此二十七日
　内見脾藏中氣鬱鬱如黄雲透過四支後
　當使此氣滅燭吹火百步外便使之如大
　風超可以興黄雲閉彼形人無見者若不
　依五更初及不能堅守或則少一日即無
　効矣此中黄閉氣法
或即體弱而心虚或即藏虚而力劣
　用氣未達四肢當有虚弱之患但志之勿
　爲懼矣大洞經云守之如初成道有餘
一者上蟲居腦宫
　洞神玄訣上蟲居上丹田腦心也其色白
　而青名彭居使人好嗜慾癡滯學道之人
　冝禁制之假令不絶五穀常行此心一年
　之外上尸自終人不知行空絶五穀若不
　絶貪欲焉得蟲終滅也
萬端齊起揺子心常思飲膳味無窮想起心
生若病容
　學道者不得内行扶身却爲三蟲所惑亂
　也
二者中蟲住明堂
　洞神玄訣曰中蟲名彭質其色白而黄居
　中丹田使人貪財好喜怒濁亂眞氣使三
　魂不居七魄流閉洞玄經曰無喜無怒中
　尸大懼不貪不欲和氣常足坐見元陽萬
　神來集
遣子魂夢神飛揚或香或美無定方或進或
退難守常精神恍惚似猖狂令子坐敗食穀
粮子若知之道自昌
　怡然不易其道自成也
三者下尸居腹冑
　下尸其色白而黑居下丹田名彭矯使人
　愛衣服耽酒好色但學道之人心識内安
　三尸自死永無敗矣
令子淡泊常無味
　若常守淡泊三尸旣亡永無恩慮矣
靜則心孤多感思撓則心煩怒多起
　服氣未通被三尸蟲較力或則多怒或則
　多悲思或則多嗜滋味
使人邪亂失情理子能守之三蟲棄
　太上昇玄經曰食氣堅心一月内一蟲當
　死二蟲無託人但能服氣志守三十日上
　蟲死六十日中蟲死九十日下蟲死百日
　心不移即體康神清永永不敗若或食或
　斷令人志退則無効也
得見五牙九眞氣
　五牙爲五行氣生子五藏中九眞者爲九
　天之道也此五藏成還應九天所以五藏
　之氣名九天也元氣成當自别得五行之
　氣驅使無所不通也
　　　五牙咸惡章第三(此章六句/四十二言)
五牙咸惡辛酸味
　若五味不絶五藏靈氣不生終不斷思欲
　之想但令水穀除何慮不生五氣五氣旣
　生即五倩自暢五藏旣滿元氣自凝元氣
　旣凝五神自見五神旣見賤惡人間何世
　累之所能牽也
爲有三蟲鎭隨子尸鬼坐待汝身死何得安
然不驚畏
　三尸之鬼常欲人早終在於人身中求人
　罪狀每至庚申日白於司命若不驚不懼
　不早修鍊形神制絶五穀使年敗氣衰形
　神枯悴縱使志若松筠亦復無成矣一朝
　命絶悔恨何及
勸子將心捨煩事
　服氣人大要者靜持心神止捨煩務使三
　蟲動而無效神氣行而有徵自得五神獲
　安妙理潜達
超然自得煙霞志
　能清能淨即自得志潜明超然洞悟煙霞
　之暢在乎目前
　　　煙霞淨志章第四(此章四句/二十八言)
煙霞淨志通神奥
　若得水穀氣除自然諸脉通曉五藏靈光
　生縱捨自有深奥故不可測也靈光神氣
　也
令子坐知生死道
　若能制絶諸味百日後無不成矣自得衆
　靈潜伏生死之路備睹機椷天外陰司之
　道常知矣
蒸筋暴骨達諸關握固潜通開百竅
　謹案胎息志理經云凡服氣五十日後假
　令未絶水穀氣遇日色倩明時景朗曜景
　正午時當於室宇内淨軟牀席散髪於枕
　上握固於兩脅之傍然後叩齒七通端心
　暝目似覺微悶即須用力握固漸漸筋脉
　徐開靈氣潜通於骨肉之間津液汗澤於
　皮膚之上但當數數運用自得顔色光悅
　氣力兼倍髪如新沐髭若青絲如不解閉
　氣鍊形使用元氣行通於毛髪之間自然
　每度鬢髪跳躑若不得此術雖復休糧長
　生有同瓦礫草木無精光也
　　　百竅關連章第五(此章四句/二十八言)
百竅關連緫有神
　百竅通於百穴百宂通於百脉眼上二宂
　通於肝肝脉通於心故心悲則淚發於臉
　間腭上雙穴通於鼻脉鼻脉通於心脉故
　心悲則鼻酸鼻脉復通於腦脉故腦熱則
　鼻乾洞神明藏經云百脉通流百竅相望
　百關相鎻百節相連故一穴閉則百病生
　一脉塞則百經亂故服氣無疾諸脉常自
　通暢道人不死胃腹無物停留鑒察吉㐫
　百神歸集於體寒熱不近元氣調伏於身
　毒物不干五藏靈神固護狂獸不摶土地
　常自衛持隱現無難骨肉合於玄化即何
　慮不通於聖智也
由子驅除歸我身
　百關九節皆神宅也藏府無邪氣所生即
　萬神歸集邪氣即穀氣是也若正氣流行
　所有瘡痕點靨客氣自然消滅
恬然得達自明眞
　故得洞鑒昭然足辨邪正之類
自明眞道永長存
　致形神於不死之門昇子身於九天之上
　　　長存之道章第六(此章四句/二十八言)
長存之道因專志
　若不專不志則難通於聖理也
返荷三魂知不死
　氣通之後當即自荷形神明不死之路也
何物爲冤七七裏
　服氣滓盡後絶水穀最切者在四十九日
　漸漸當百脉洞達返照如燭俗心頓捨五
　藏恬和若不能堅持前功并棄
堅然愼守鹹酸味
　少食諸味難遣穀氣
　　　鹹美辛酸章第七(此章十句/七十言)
鹹美辛酸五藏病津味入牙昏心境
　但是五味入牙皆通於兩眼之宂散霑於
　百脉之内使穀氣堅實藏腹停留若求速
　達請卓然斷絶也
致令六腑神氣衰百骸九竅不靈聖
　爲神氣不凝於丹田之中靈光不照於藏
　府之内
子能愼守十旬終諸脉洞然若明鏡
　使功滿十旬神氣自當凝實靈光煥耀如
　燭無不洞達
六腑明神不隱藏與子言語說心境
　五藏神自見也
滯子神功去路難大都穀實偏爲病
　若穀氣不除即不見幽玄至理也
　　　穀實精華章第八(此章六句/四十二言)
穀實精華與靈隔纏羅六腑昏諸脉
　穀氣精華化爲涎膜纏羅五藏六腑關節
　筋脉故不可知但是服氣人經五六十日
　後見腸胃中滓盡將謂更無别物不知穀
　氣精華殊未出也所以有思食慮散之意
　反使情切心懸不可堪忍亦爲尸鬼所禍
　也自後但有物如膿如血或若壊脂或若
　雞鴨糞此乃穀氣欲出有此狀也後更三
　二十日又有異物如涎如膜此則穀實精
　華之狀也若先魯兼食服氣或斷或絶經
　歷歲餘一旦頓絶還校便成若無此物亦
　不恠也但無穀氣則諸脉洞達反照如燭
　大洞經云初服氣人亦覺腸中滓盡又見
　所食湯水旋於腸中出謂腹内更無别物
　不知穀氣未出也穀氣若盡想更有何所
　思形神如歸豁然安泰情無慮恩寂寞瘦
　弱等患疾亦何懼退敗不進之憂必審而
　恩之無得退也若能頓絶湯水得三十日
　已來却退不能堅持即若穿井及埿見水
　而不取也一何痛也
元神不返欲何依子心未達焉能測
　穀氣未除於藏腑之間神氣不守於丹田
　之内故道者昩然無知神功在近也
可惜玄宫十二樓那知返作三蟲宅
　若不修鍊形神身上宫室皆爲三蟲之窟
　宅
　　　三蟲宅居章第九(此章四句/二十八言)
三蟲宅居三部裏
　此蟲常在三丹田内
子能運用何憂死
　但依聖人之言用心修行何殃累之所及
　也
漂然鬱鬱常居此
　元氣常引内氣周流身中即却復丹田之
　内也
自辯元和九仙氣
　穀氣盡即自辨識元氣也
　　　九仙眞氣章第十(此章十二句/八十四言)
九仙眞氣常自靈三蟲已死復安寧
　(大洞元經曰三蟲亡神氣昌内照五藏中)
　(氣使之如神若居世遊隱法具在胎息章)
　(中說)
由子運動呼吸生
　(神氣若足呼吸運動興起雲霧自然得成)
　(隱化無滯)
居在丹田内熒熒
　(服氣成者居在丹田中凝結若雞子炳煥)
　(如燭光照數里内無不見是爲三丹田氣)
　(自然如此也)
筋骨康强體和平
　(三光經曰鍊髓如霜换骨如剛服之千日)
　(力倍於常後能日馳千里奔馬不及也)
心識怡然自暢情恩逸神高心彩明
　(食氣成者心神常自暢悅倩高思逸棄賤)
　(人間也)
却聞五味覺膻腥
　(觀五味見滓敗示五香聞腥壞尋苗見根)
　(故有是聞自然如此爲天氣達也俱有此)
　(見)
肌膚堅白筋骸清
　(胎息章中自有鍊骨法具載也)
地府除籍天録名坐察陰司役神明内合胎
仙道自成
　(入胎息至五百息當入異境地籍除名三)
　(天録仙至千息魂遊上境)
　　　胎息眞仙章第十一(此章四句/二十八言)
胎息眞仙食氣得却閉眞氣成胎息
　(服氣二百日五藏虚踈方可學入胎息准)
　(九天五神經云先須宻室無風厚軟氈席)
　(枕高四指纔與身平求一志人同心爲道)
　(侣然後捐捨心識握固仰卧情無所得物)
　(無所牽靈氣漸開心識怡然初閉息經十)
　(息至五十息至百息只覺身從一處如在)
　(一房中只要心不動移凡一日一夜十二)
　(時都一萬三千五百息故太微昇玄經云)
　(氣絶曰死氣閉曰仙魄留守身魂遊上天)
　(至百息後魂神當見其魄縁是陰神常不)
　(欲人生其神七人衣黑衣戴黑冠秉黑璽)
　(洞神經曰爲之玄母此神是陰屍之主若)
　(見此神子當謹心存念咒曰玄母玄母吾)
　(屍之主長骨養筋莫離屍户吾與魂父同)
　(遊天去次當見魂父三人各長一尺五寸)
　(衣朱衣戴朱冠秉朱璽當引上元宫諸腦)
　(神百餘人出子當身見三丹田中元氣如)
　(白雲光照洞達當呼三魂名一曰爽靈二)
　(曰胎光三曰幽精得此三魂陽神領腦宫)
　(神引子元神遊於上天初出之時只覺身)
　(從一黑房中出當見種種鬼神形容或偉)
　(大者數丈或微小者如鷰雀或披髪若亂)
　(蓬或開眼如張電爲上界道路皆是鬼神)
　(之過路子但安心無生懼意亦須得良伴)
　(相助縁元氣上與魂神相應若有懼心元)
　(氣當自口鼻出即子身不得去也但一夕)
　(之中令傍人自記喘息數至息已子當與)
　(三元神同遊上界也其道當成以後即不)
　(得微有泄漏大愼大愼但不顧於物鬼神)
　(伏德)
(羽服彩霞何所得皆自五藏生雲翼)
　(後鍊形上昇自成五色羽衣中夭羽經曰)
　(輕輕狀蟬翼璨璨光何極蟬爲飲氣乘露)
　(故生羽翼人服元氣而天衣不礙於體即)
　(可知也)
　　　五藏眞氣章第十二(此章十四句/九十八言)
五藏眞氣芝苗英
　(太華受經曰元氣含化布成六根吉㐫受)
　(用應行相從内氣爲識胎氣爲神子能胎)
　(息復還童嬰反魂五藏之始先布於水内)
　有六府外應六根
肝主東方其色青
　(太明五緯經曰肝主於木生於水尅之於)
　(土來自東方其色蒼受之於陽潜伏此氣)
　(千息生光但常用氣未至胎息當存想青)
　(氣出之於左脇但六時恩之不輟自子時)
　(常隔一時至五十日當見此氣如青雲用)
　(此氣可治一切人熱疾時行臃腫疥癬急)
　(瘦但觀前人疾狀量其淺深想此氣攻之)
　(無不愈差如觀前人肝色枯悴不可治也)
子但閉固千息經青氣周流色自成
　胎息經千息爲内養此氣青色當自凝結
心主南方其色赤伏之千息赤色出
　(太明五緯經曰心主於火生之於木尅之)
　(於金來自南方其色赤光受之於朱陽爲)
　(夏天也潜伏千息當出心堂常服氣未至)
　(胎息每日午時想赤氣在心大如雞子漸)
　(漸自頂而出自散咒曰南方丙丁赤龍居)
　(停陰神避位陽官下迎思之必至用之必)
　(靈自此三咒之能常行此氣存想五十日)
　(不闕當有赤氣如火光自見用此氣可治)
　(人一切泠病當用氣攻前人病時其人面)
　(色帶青即不治陰氣不可治凡存神氣法)
　(並不欲得遣人知)
肺主西方其色白服之千息白色極
　(太明五緯經云肺主於金生之於水尅之)
　(於木來自西方其色白澄淨微芒功達千)
　(息光徹洋洋常服毎至丑時存想肺間有)
　(氣狀如白珠其光漸漸上注於眉間後乃)
　(咒曰西方庚辛太微玄眞内應六府化爲)
　(肺神見於無上遊於丹田固護我命用之)
　(成仙急急如律令存念一遍如此四十九)
　(日肺中有氣如白雲自見此氣照地下一)
　(切寶物及察人善惡示表知裏如不行存)
　(想五氣法服氣三年方見五藏内事此縁)
　(不具眞行使用不辨相尅相生如寒用心)
　(氣縁是火氣如熱用腎氣緣是水氣不辨)
　(用氣即無効也九氣經中亦不言氣法寥)
　(廓尚祕况是人間也)
脾主中央其色黄服之千息黄色昌
　(太明五緯經云脾主於土生之於火尅之)
　(於水來自中方其色黄閉氣千息不敢伏)
　(藏存想黄氣但一日一想不限時節亦無)
　(咒其脾藏存之四十九日自見此氣已後)
　(能用可將身入墻壁人盡不見)
腎主北方其色黑服之千息黑色得
　(太明五緯經曰腎主於水生之於金尅之)
　(於火來自北方其色黑微芒伏之下元主)
　(持命房内有眞白守之不忘此五藏神氣)
　(但至五更初各存想氣色都出於頂上訖)
　(即止亦不假一一别存想兼不用咒亦得)
　(只是較遲滿百日方有效驗也)
驅役萬靈自有則
　(服氣心志正兼行内行内外相扶一年後)
　(應是人間鬼怪精魅及土地神祇並不敢)
　(藏隱所到去處地界神祇先出拜跪常隨)
　(衛道者陰司六籍善惡具知然亦不可便)
　(將驅使緣未眞三天眞籙慮有損折若入)
　(胎息得昇身訣且要遊人間但依此經屍)
　(解法然可遊世即無遮礙不爾未可忘道)
　(若不務此術但務化人矣自他俱利)
乘服彩霞歸太極
　(胎息伏陰經曰内息無名唯行想成若不)
　(行戒行入胎息未得合神太微靈隱書曰)
　(凡人入胎息遊人間行屍解術隨物所化)
　(故有託衣衾所化者常以庚辛日取庚時)
　(於一淨室内焚名香一爐於所卧牀頭兼)
　(須設机案上著香爐下著所拄者龍杖及)
　(履鞋等物盡安置於頭邊身衣不解以衾)
　(蓋之首西而卧自念身作死人當陰念此)
　(咒七遍呪曰太一玄冥受生白雲七思七)
　(召三魂隨迎代佘之身掩佘之形形隨物)
　(化應化而成急急如律令此存念一食間)
　(但依尋常睡如當存念之起一食乆輒不)
　(得與人語若與人語其法不成如此常行)
　(四十九日漸漸法成後要作不問行住坐)
　(卧陰念此咒七遍隨手捉物身便别處去)
　(衆人只見所把之物身將以死矣後却見)
　(物還歸本形此法即可以下界助身不可)
　(以便行非法之事大須護愼其法大須隱)
　(默若卧在牀上但以被覆身隱念一遍便)
　(却出入只見所卧衾被是身不見被形若)
　(於財色留心當爲神理銷折矣)
　　　太極眞宫章第十三(此章七句/六十三言)
太極眞宫住碧空絳闕崇臺一萬重玉樓相
行列危峯
　(上界宫館生於窈冥皆有五色之氣而結)
　(成下界土地皆是水氣横凝扶住故不得)
　(自在不得堅長不得平正上界以八珍爲)
　(土地七寶爲用器至于宫殿七珍合成有)
　(自然不運之力無人功興動之用上界以)
　(七珍精氣爲日月下界以陰陽純氣爲日)
　(月下界言一年三百六十日是上界一日)
　(十二時也太黄經曰不食土地精生居太)
　(一城爲形神俱得去也)
瑶殿熒光彩翠濃
　(爲七珍翠彩煥爛光徹内外無隱礙千閣)
　(萬樓互相影對太仙眞人猶居此外也)
紅雲紫氣常雍容玉壁金梁内玲瓏
　(玄宫玉堂經曰白玉爲壁黄金爲梁青珊)
　(爲架紅璧爲牀進以九霄之膳酌以八瓊)
　(之漿)
鳳舞鸞歌遊詠中
　(上界有天鳳舞鸞霄之歌並是曲名也)
玉饌金漿意任從
　(九宴玄厨經曰一日十進九霄之膳七獻)
　(八瓊之漿一日十進食八獻酒)
九氣眞仙位列崇
　胎息得列九眞上仙
　　　九氣眞仙章第十四(此章十句/七十言)
九氣眞仙衣錦衣綃穀雲裳蟬帶垂
　(眞君衣瓊文錦蟬榖之衣也)
天冠揺響韻參差
　(冠揺衆珮響韻五音爲自然也)
九文花履錦星奇
　(九文錦爲履其花零亂如衆星鑚壁也)
却佩霓裳朝太儀
　(霓服仙官朝裳人初得仙皆朝太儀眞君)
　(九天主也)
十方彩女執旌麾百靈引駕玉童隨前有龍
幡後虎旗
　(前朱雀後玄武左青龍右白虎皆是百靈)
　(之數)
羽服飄颻八氣吹
　(八氣八方正氣先治道路也)
更上寥天入太微
　(太微都在第五天金星輪朱華宫亦太微)
　(管下界生死籍部每四時八節申籍奏聞)
　(上界太微凡此官吏有四十萬衆大數)
　　　太微玄宫章第十五(此章八句/五十六言)
太微直上寥天界動靜風調鳴竿籟
　(太微上界所有風揺皆如笙竽之韻如極)
　(樂之所自然如此也)
殿閣穹崇何杳隗
　(杳隗謂虚峻極也殿閣重數甚多横壯尤)
　(麗也)
壽永衣輕人體大九天各各皆相倍
　(九天羽服儀仗各各相次加倍羽衣轉輕)
　(人體轉大彩翠鮮華日月轉邁長逺也)
是爲因心得自在
　(因心運身得出三界)
靜理修眞爲聖人九行門空列章戴
　(夫九行者道人之窟宅動息住持不離其)
　(内一者以慈愍爲衣二者以止捨爲食三)
　(者以正心爲乘四者以專志爲才五者以)
　(謙下爲牀六者以順義爲器七者以勤惠)
　(爲屋八者以修空爲宅九者以陰施爲業)
　(修道之子不持此九行去道踈矣)
　　　九行空門章第十六(此章十二句/八十四言)
九行空門至眞路大道不與人爭怒動息能
持勿暫停陰神返照神常助
　(持心不息其道易成)
諸行無心是實心因心運得歸天去
　(無心之心因心運心雖無有心還因心有)
除苟無心是謂眞
　(衆事曰苟無事曰除除心止念萬行歸余)
自隨胎息入天門
　(胎息以善行爲要機無念爲至路)
玄元正理内藏身無曲潜形體合眞
　(洞玄經曰心無曲萬神足)
三部清虚元氣固六府翻成百萬神
　(三元靜六府調眞氣歸於眞行二理相合)
　(五藏六府諸神共有百萬自然相和應也)
　　　六府萬神章第十七(此章十句/七十言)
六府萬神恒有常
　(五藏六府百關九節有神百萬若日常清)
　(淨修之即當自見)
元和淨治穀實盡
　(但以元氣攻運何穀氣之不去)
大腸之府主肺堂
　(肺爲首三焦之主)
中有元神内隱藏
　(藏府旣淨萬神自藏故太明經曰大腸主)
　(肺也鼻柱中央爲候色也重十二兩長一)
　(丈二尺廣八寸在臍左邊曲疊積一十二)
　(盤貯水穀一斗二升主十二時内有神各)
　(具本色衣冠十二人若除水穀氣盡元氣)
　(自足其神當見各據本時遞相更直以衛)
　(修道之子也)
腎府當明内宫女外應耳宅爲門户
　(内神經曰精主腎腎爲後宫内宫列女)
　(耳腎之官承氣於耳左腎爲壬右腎爲癸)
　(循環兩耳門中有神五百人内有元神守)
　(自都管兼主志凡八好嗔怒即傷腎腎傷)
　(即失志俱喪元神故道者忌嗔怒道成内)
　(神常見於人當衛道者也)
膀胱兩府合津門氣海循環爲要路
　(膀胱是兩府氣腎合膀胱乃受津之府上)
　(應於舌根也津液徃來常潤肥澤舌岸以)
　(應兩膀胱氣若少不潤服氣人未成當欲)
　(少語以養津也語多即口乾口乾難用氣)
　(也中有神三百六十人以應一年之數氣)
　(成當見其神常抱無貪之行故道者不貪)
　(志合神理大洞昇玄經曰行合神見道成)
　(歸天此神人行胎息即自出常護衛人近)
　(道者也)
子當得見内神章終身不泄神常助
　　　勿泄天神章第十八(此章八句/五十六言)
勿泄天神子存志
　(終始不泄天神助子)
凡是天章勿輕示三十三篇世絶知況復中
黄秘中祕
　(道有胎光經三十三篇禁絶不許妄傳泄)
　(況兹中黄靈句祕之特重愼之愼之)
先禮三眞玉仙使然後精心睹文字
　(教令科云欲開示三眞等經先須擇甲子)
　(日淨室燒香心存南華眞人念三天眞君)
　(同開作證首東作禮四拜然後云某爲求)
　(道輒開九天大聖眞文傳示一遍故得百)
　(靈同助身歸太無名入天户不得示三人)
　(切忌容易泄漏若不依經教妄開示如覩)
　(常文必有殃責非淺莫輕慢)
違教身罹非命殃子孫受禍當須忌
　(餘殃明罰世世子孫受禍大忌大忌)
雲笈七籤卷之十三















雲笈七籤卷之十四優四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
　　　黄庭遁甲縁身經
道言昔於蘂珠宫中聽黄庭妙義大道琴心
靈篇内固變化之道人之受生分靈道氣含
和陰陽逐戀聲色爲滋味所惑爲奢淫所誘
亡失正念虛度壯年焉知動靜出處當依教
修習履歷妙行以輔養其神則身安靜萬災
不干邪魔不撓存念善道逺離惡道徃來出
入當呼今日日神姓名字云某送我去來如
是呼之乃行其道直日神與人同行神道衆
惡不干能却百鬼不逢惡毒又奏表上謁貴
人皆書符持懷中三呼直日之神與我同行
入疾病家死生家置符於懷中遇陰日右畔
陽日左邊若入山林避難者三叩齒直呼之
神名字并呼甲申神山中鬼魅狼虎之類盡
皆迸走若辟除惡神鬼者書六甲六乙符持
行并呼甲寅神鬼皆散走若入軍陣辟兵即
書六丙六丁符并呼其神姓名仍呼甲午神
名兵刃不傷若欲辟火者書六壬六癸符并
呼其神又呼甲子神姓名字云與我同行即
不被燒熱若欲避水難者書六戊六巳符并
呼甲戌神即免水溺若縣官口舌書六庚六
辛符并呼其神姓名又呼甲辰神官符口舌
悉皆解散已上所言書符帶之秘之勿傳假
令甲子神姓王字文卿王自是姓文卿是字
至癸亥他皆倣此從神計八百七人每日有
一神當直人能毎日清旦三叩齒誦直日之
神名云某君爲直日與我俱行使我所在咸
亨利貞又每日三叩齒誦本命神須食之物
宜與本命神契尤加福壽更能於本命日與
本命神作大福利吉慶尤甚某乞左青龍盂
章甲寅右白虎監兵甲申頭上朱雀陵光甲
午足下玄武執明甲子月爲貴人入中央右
此一首常宻念之令熟勿令出聲不要佗人
知若有縣官或有殃害之氣軍陣險難之處
及入佗國未習水土或遇疫病辰日數數存
念之或入孝家臨屍見喪亦入門一步誦一
遍叩齒三下當誦三遍此我法也來日平覺
便念四海神名
　　東海神名阿明　西海神名祝良
　　南海神名巨乘　北海神名禺强
四海大神辟百鬼蕩㐫災急急如律令






黄庭内景祕要六甲縁身經曰若人卒得疾
及癰瘇惡氣飛尸百毒惡夢之屬便閉氣誦
甲午至戊戌止留氣在上斗中上斗中者在
兩乳間也閉氣闇誦甲午至戊戌十遍然後
吐氣又誦甲子至戊辰止留氣在下斗中下
斗中者臍中也亦闇誦十遍然後吐氣以治
建八尺之質含萬有之軀外有四支九竅内
有五藏六府各有神主精禀金火氣諧水木
　(五藏者是五神之府含生之器神欲安氣)
　(欲寬導養之妙)

火則躁而禮金則勇而義躁與勇義與禮陰
陽之數也長陰則殺長陽則生生殺之數也
故抑躁行禮義則生長勇罷禮義則死外行
禮義内安脾膽導養之秘也以忠孝爲先不
識其原傷生之道然知其本靈祕之術若能
安其神鍊其形攝生得氣歸正背僞出其恍
惚入其玄妙辨補寫之理誕延育之方可昇
仙矣子龜鏡焉道在其中也黄帝敬受靈訣
專精行之未逾一紀而神猷先鑒行氣使心
精步逾玄含靈契理入水不溺入火不焚氣
運於内神應於外豈非至眞哉謹具五藏玉
軸圖於後
　　　肺藏圖





治肺當用呬呬爲寫吸爲補夫肺者兊之氣
金之精其色白其象如懸磬其神如白狩肺
主魄魄化爲玉童長七寸持杖徃來於肺藏
其神多怒者蓋發於肺藏也欲安其魄而存
其形者則當收思斂欲含仁育義不怒其怒
不聲其聲息其生則含乎太和肺合於大腸
上主於鼻故人之肺有風則鼻塞也色枯者
肺乾也人鼻庠者肺有蟲也人之多怖者魄
離於肺也人之體生白點者肺微也人之多
聲者肺强也人之不耐寒者肺勞也好食辛
者肺不足也顏色鮮白者肺無他惡也人大
腸鳴者肺氣壅也夫肺主商肺有疾當用呬
呬肺之氣也其氣義則廖疾久以安神人有
怨怒塡塞胷臆者則泗而泄之蓋自然之理
也向若不呬必致傷敗獲呬而獲生乎故病
用呬耳夫人無苦用呬者不祥也夫肺處七
宫驚門主信使人方正平直習武先忠則魄
安形全也且肺者秋之用事秋三月天地氣
明肅殺萬物雀卧雞起用安至精公施抑怒
改息兩相形長秋之道也逆之則傷肺常以
七月八月九月望旭旦西面平坐鳴天鼓七
飲玉漿三然後瞑目吸兊宫白氣入口吞之
以補泗之損肺以正白之用以致玉童餞則
神安思强氣全兆體百邪不能殃之兵刃不
能害之延年益壽名飛仙耳蓋所謂補寫神
氣安息靈魄之所致哉
　　　心藏圖





治心當用呵呵爲寫吸爲補夫心者離之氣
火之精其色赤其象如蓮花其神如朱雀心
主神化爲玉女身長八寸持玉英出入於心
府也其神躁而無準人之暴急者蓋發於心
藏也欲安其神而全其形者則全忠履孝輔
義安仁止其風靜其急息其熾澄其神而全
其形則合中和也心合乎小腸主其血脉上
於舌人之血壅者心驚也舌不知味者心虧
也上智者心有七孔中智五孔下智三孔明
達者心有二孔尋常者有一孔愚癡者無孔
也多忘者心神離也好食苦者心不足也多
悲者心傷也重應者心亂也面青黑者心氷
也容色赤者心無他惡也夫心主徴心有疾
當用呵呵者心氣也理其氣體呵能靜其心
而和其神所以人之心亂者則多呵蓋天全
之候也人皆爲而不知哉向若不呵當致愼
怒者也故心疾用呵除邪氣也夫心處九宫
驚門主智使人樂善好施恭孝以修仁則心
和而形全也且夫心者夏之用事也天地氣
交萬物華結亥寢丑起無厭於養英成實長
夏之德也逆之則傷心常以四月五月六月
弦朔清旦南面端坐叩金梁九潄玄泉三靜
思想吸離宫之赤氣入口三吞之以補呵之
損植其靈府開心穴餌離火濯玉女神平體
安衆殃不害金火不能傷治神之靈也
　　　肝藏圖







治肝當用噓噓爲寫吸爲補夫肝者震之氣
水之精其色青其象如懸匏肝主魂其神如
龍化爲二玉女玉童一青衣一黄衣各長七
寸一負龍一持玉漿出入於肝藏也其神好
仁人之行惠者蓋發於肝也欲安其魂而延
其齡者則當澤被芻棘恩覃庶類而後全其
生則合乎太清者也肝合於膽上主於目肝
盛則目赤又主於筋肝虧則筋急皮枯者肝
熱也肌肉黑黯者肝風也好食醋味者肝不
足也色青者肝盛也手足汗者肝無他惡也
毛髪枯者肝傷也夫肝主角故肝有疾者當
用噓噓者肝之氣也其氣仁也故除毀痛人
之有傷痛者則噓之以止痛皆自然之驗也
豈不以爲靈哉此之至理也通玄之道且肝
之主春春之用事春三月天地氣生萬物花
葉繁茂人及芻萌順陽之道也逆之傷肝也
傷之則毛骨不榮也常以正月二月三月寅
時東向平坐叩齒三通閉氣七息吸震宫之
青氣三吞之補噓之損以享青帝之祀以致
二童之饌木精乘王則肝歡寡憂精之妙也
　　　脾藏圖





治脾當用呼呼爲寫吸爲補夫脾者坤之氣
土之精其色黄狀如覆盆脾主意其神如鳳
化爲玉女長六寸循環於脾藏也其神多嫉
妬人之嫉妬蓋起於脾藏也土無正形故妬
之無準也婦人則妬劇者乘陰氣也欲安其
神則當去欲寡色少思屏慮長其土德而後
全其生也脾合乎太陰脾連胃上主於口消
穀之腑如磨之轉化生而入熟也食不消者
脾不轉也食堅硬之物磨之不化也人不欲
食訖便卧其脾則側側則不轉食堅物生食
不化則爲宿食之患也故食不調則傷脾脾
藏不調則傷質質神俱損則傷人之速故人
之不欲食生硬堅澀之物全人之道也人不
欲食爲脾中有不化食也多惑者脾識不安
也多食者脾虛也食不下者脾塞也無顏色
者脾傷也好食甘者脾不足也顔色鮮滑者
脾無他惡也夫脾主於中宫土也故脾之有
疾當用呼呼者能引脾疾故人之中熱者呼
之以驅熱温之弊也向若不呼則熱氣擁於
内陰氣息於外致愼悶之患形何從而安哉
夫脾位寄於土宫宫主義也使人寬舒廣大
屈巳濟人以利不爭者也且脾之無正形寄
王四季隨六氣助成萬物脾育腸胃義之道
也不以自專爲德不以物競爲功長坤之理
逆之則傷脾常以四季月末十八日旭旦正
坐中宫禁氣五息鳴天鼓七吸土官之黄氣
入口五吞之補呼之損飮玉醴以致神之和
以補於脾以佐神氣則入山不畏虎狼登險
不懼顚蹶者行氣之精也
　　　腎藏圖





治腎當用吹吹爲寫吸爲補夫腎者陰之精
坎之氣其色黑其象如圓石其神如白鹿兩
頭化爲玉童長一尺出入於腎藏其神和也
人之柔順者蓋發於腎藏也欲安其神則當
仁德平廣膏潤萬物長其精順其志而後全
其生形則合乎太清者也腎合於骨上主於
齒齒痛者腎傷也又主於耳人之骨痛者腎
虚也耳不聞聲者腎虧也齒多楚者腎虛也
齒黑□者腎風也耳痛者腎氣壅也腰不伸
者腎氷也色黄者腎衰也容色紫光者腎無
他惡也骨鳴者腎羸也夫腎主羽人之有疾
當用吹吹者腎之氣能瘳腎之疾故人之積
氣衝臆者則强吹也腎氣沉滯吹徹則通且
腎者冬之用事三月乾坤氣閉萬物伏藏戌
寢寅起與玄陰并外陰内陽以養骨齒以治
其神逆之則傷腎常以十月十一月十二月
面北平坐鳴金梁七飲玉泉三吸玄宫之黑
氣入口九吞之以補吹之損以符呦鹿之詞
以致玉童之饌益腎氣神和體安則群祅莫
害可致長生之道矣
　　　膽藏圖





以前名五藏加膽名六府膽亦受水氣與坎
同道膽有疾當用嘻嘻爲寫吸爲補圖刑已
附在肝藏夫膽者金之精水之氣其色青其
象如懸瓠其神龜蛇化爲玉童長一尺戟其
手奔馳於膽其神勇人之勇决者蓋發於膽
藏也欲安其神當息忿寢爭與仁輔義其後
全生也膽合於膀胱上主於毛髪毛髪枯者
膽損也髪燥者膽有風也無懼者膽洪大也
顏貌青光者膽無他惡也爪甲乾者膽虧也
毛焦者膽熱也無事淚出者膽勞也好酸者
膽不足也夫膽寄於坎宫使人觀智慕善併
邪去佞絶姦治方直也且膽者生於金金主
於武故多勇且抑之大吉夫膽乘陰之氣秉
金之精故主於殺殺則悲故人之悲者金生
於水目中墮淚也夫心主火膽主水火主辛
水主苦所以人有弊者即言辛苦故爲水火
二氣相背則火得水而煎陰陽交爭水勝於
火故目淚出淚流也苦而出故曰淚夫悲啼
號泣其聲稱苦者爲淚出於膽而以苦爲詞
也膽水也而主於陰目明也而主於陽陰從
陽故從目出常以孟月端居正北思吸玄宫
之黑氣入口九吞之以補嘻之損以食龜蛇
之味飲玉童之漿然後神治體和顚不能犯
邪莫之向膽氣所致也歧伯曰夫人之受天
地之元氣生氣之來也謂之精精之媾也謂
之靈靈之變也謂之神神之化也謂之魂隨
魂徃來謂之識並精出入謂之魄管主精魄
謂之心心有所從謂之情情有所屬謂之意
意有所指謂之志志有所憶謂之思思而逺
慕謂之慮慮而用事謂之智智者乃識見者
也蓋精神魂魄意志思慮情智見識之所用
也抱朴子曰一人之身含天地之象具在身
矣則胸脇爲宫室四支爲郊境頭圓象天足
方象地左目爲日右目爲月髪爲星辰齒爲
金玉大腸爲江河小腸爲川瀆兩乳臍膝爲
五岳肝腎脾肺心爲五行故修道者常理之
若不修緝必致毁敗營衛不通血氣不流齒
髪不堅五藏不調則傾化隨及故至人修其
未毁治其無疾也


雲笈七籤卷之十四










雲笈七籤卷之十五優五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
黄帝陰符經叙
陰符自黄帝有之蓋聖人體天用道之機也
經曰得機者萬變而愈盛以至於王失機者
萬變而愈衰以至于亡厥後伊吕得其末分
猶足以拯生靈况聖人乎其文簡其義玄凡
有先聖數家注解互相隱顯後學難精雖有
所主者若登天無階耳近代李筌假託妖巫
妄爲注述徒參人事殊紊至源不慙窺管之
微輒呈酌海之見使小人竊窺自謂得天機
也悲哉臣固愚昧嘗謂不然朝願聞道夕死
無悔偶於道經藏中得陰符傳不知何代人
製也詞理玄邈如契自然臣遂編之附而入
注冀將來之君子不失道㫖
　　　黄帝陰符經(張果/註解)
經曰觀天之道執天之行盡矣
　觀自然之道無所觀也不觀之以目而觀
　(之以心心深微而無所不見故能照自然)
　(之性性惟深微而能照其斯謂之陰執自)
　(然之行無所執也故不執之以手而執之)
　(以機機變通而無所繫故能契自然之理)
　(夫惟變通而能契斯謂之符照之以心契)
　(之以機而陰符之義盡矣李筌以陰爲暗)
　(符爲合以此文爲序首何昩之至也)
故天有五賊見之者昌
　(五賊者命物時功神也傳曰聖人之理圖)
　(大而不顧其細體瑜而不掩其瑕故居夷)
　(則遵道布德以化之履險則用權發機以)
　(拯之務在匡天地謀在濟人倫於是用大)
　(義除天下之害用大仁與天下之利用至)
　(正措天下之枉用至公平天下之私故反)
　(經合道之謀其名有五聖人禪之乃謂之)
　(賊天下賴之則謂之德故賊天之命人知)
　(其天而不知其賊黄帝所以代炎帝也賊)
　(天之物人知其天而不知其賊帝堯所以)
　(代帝摯也賊天之時人知其天而不知其)
　(賊帝舜所以代帝堯也賊天之功人知其)
　(天而不知其賊大禹所以代帝舜也賊天)
　(之神人知其天而不知其賊殷湯所以革)
　(夏命也周武所以革殷命也故見之者昌)
　(自然而昌也太公以賊命爲用味以取其)
　(喻也李筌不悟以黄帝賊少女之命白日)
　(上騰爲非也)
五賊在乎心施行在乎天宇宙在乎手萬化
生乎身
　(傳曰其立德明其用機妙發之於内見之)
　(於外而已矣豈稱兵革以作寇亂哉見其)
　(機而執之雖宇宙之大不離乎掌握況其)
　(小者乎知其神而體之雖萬物之衆不能)
　(出其胷臆況其寡者乎自然造化之力而)
　(我有之不亦盛乎不亦大乎李筌等以五)
　(賊爲五味順之可以神仙不死誣道之甚)
　(也)
天性人也人心機也立天之道以定人也
　(傳曰人謂天性機謂人心人性本自玄合)
　(故聖人能體五賊也)
天發殺機龍蛇起陸人發殺機天地反覆
　(傳曰天機張而不生天機弛而不死天有)
　(弛張用有否臧張則殺威行弛則殺威亡)
　(人之機亦然天以氣爲威人以德爲機秋)
　(冬陰氣嚴凝天之張殺機也故龍蛇畏而)
　(蟄伏冬謝春來陰退陽長天之弛殺機也)
　(故龍蛇悅而振起天有寒暄德亦有寒暄)
　(德刑整肅君之張殺機也故以下畏而服)
　(從德失刑偏君之弛殺機也故姦雄悅而)
　(馳騁位有尊卑象乎天地故曰天發殺機)
　(龍蛇起陸寇亂所由作人發殺機天地反)
　(覆尊卑由是革也太公諸葛亮等以殺人)
　(過萬大風暴起晝若暝以爲天地反覆其)
　(失甚矣)
天人合德萬變定基
　(傳曰天以禍福之機運於上君以利害之)
　(機動於下故有德者萬變而愈盛以至於)
　(王無德者萬化而愈衰以至于亡故曰天)
　(人合德萬變定基自然而然也)
性有巧拙可以伏藏
　(傳曰聖人之性巧於用智拙於用力居窮)
　(行險則謀道以濟之對强與明則伏義以)
　(退避之理國必以是用師亦以是)
九竅之邪在乎三要可以動靜
　(傳曰九竅之用三要爲機三要者機情性)
　(也機之則無不安情之則無不邪性之則)
　(無不正故聖人動以伏其情靜以常其性)
　(樂以定其機小人反此故下文云太公爲)
　(三要爲耳目口李筌爲心神志皆忘機也)
　(俱失陰符之正意)
火生於木禍發必尅姦生於國時動必潰知
之修鍊謂之聖人
　(傳曰夫木性靜動而生火不覺火盛而焚)
　(其質由人之性靜動而生姦不覺姦成而)
　(亂其國夫明者見彼之隙以設其機智者)
　(知彼之病以圖其利則天下之人彼愚而)
　(我聖是以生者自謂得其生死者自謂得)
　(其死無爲無不爲得道之理也天生天殺)
　(道之理也)
天地萬物之盗萬物人之盗人萬物之盗三
盗旣冝三才旣安
　(傳曰天地以陰陽之氣化爲萬物萬物不)
　(知其盗萬物以美惡之味饗人人不知其)
　(盗人以利害之謨制萬物萬物不知其盗)
　(三盗玄合於人心三才靜順於天理有若)
　(時然後食終身無不愈機然後動庶類無)
　(不安食不得其時動不得其機殆至滅亡)
故曰食其時百骸治動其機萬化安人知其
神而神不知其神所以神也
　(傳曰時人不知其盗之爲盗只謂神之能)
　(神鬼谷子曰彼此不覺謂之神蓋用微之)
　(功著矣李筌不知此文意通三盗别以聖)
　(人愚人爲喻何甚謬也)
日月有數大小有定聖功生焉神明出焉
　(傳曰日月有准運數也大小有定君臣也)
　(觀天之時察人之事執人之機如是則聖)
　(得以功神得以明心冥理合安之善也筌)
　(以度數爲日月以餘分爲大小以神氣能)
　(生聖功神明錯謬之甚也)
其盗機也天下莫能見莫能知也君子得之
固窮小人得之輕命
　(傳曰其盗微而動所施甚明博所行極玄)
　(妙君子用之逹則兼濟天下大公其人也)
　(窮則獨善一身夫子其人也豈非擇利之)
　(能審乎小人用之則惑名而失其身大夫)
　(種之謂歟得利而亡義李斯之謂歟豈非)
　(信道之不篤焉)
瞽者善聽聾者善視絶利一源用師十倍三
返晝夜用師萬倍
　(傳曰瞽者善於聽忘色審聲所以致其聦)
　(聾者善於視遣耳專目所以致其明故能)
　(十衆之功一晝之中三而行之所以至也)
　(一夜之中三而思之所以精也故能用萬)
　(衆之人李筌不知師是衆以爲兵師誤也)
心生於物死於物機在於目
　(傳曰心有愛惡之情物有否臧之用目視)
　(而察之於外心應而度之於内善則從而)
　(行之否則違而止之所以勸善而懲惡也)
　(筌以項羽昩機心生於物以符堅見機心)
　(死於物殊不知有否臧之用)
天之無恩而大恩生迅雷烈風莫不蠢然
　(傳曰天以㐫象咎徵見人人能儆戒以修)
　(德地以迅雷烈風動人人能恐懼以致福)
　(其無恩而生大恩之謂也李筌以天地不)
　(仁爲大恩以萬物歸於天爲蠢然與陰符)
　(本意殊背)
至樂性餘至靜性廉
　(傳曰情未發謂之中守中謂之常則樂得)
　(其志而性有餘矣性安常謂之自足則靜)
　(得其志而廉常足矣筌以奢爲樂性以廉)
　(爲靜殊乖至道之意)
天之至私用之至公
　(傳曰自然之理微而不可知私之至也自)
　(然之功明而不可違公之至也聖人體之)
　(亦然筌引孫子云視卒如愛子可以之俱)
　(死何也)
擒之制在氣
　(傳曰擒物以氣制之以機豈用小大之力)
　(乎太公曰豈以小大而相制哉筌不知擒)
　(義之誤以禽獸注解引云玄龜食蛇黄腰)
　(啖虎之類爲是悲哉)
生者死之根死者生之根恩生於害害生於
恩
　(生者人之所愛以其厚於身太過則道喪)
　(而死自來矣死者人之所惡以其損於事)
　(至明則道存而生自固矣福理所及謂之)
　(恩禍亂所及謂之害損已則爲物之所益)
　(害之生恩也筌引孫子用兵爲生死丁公)
　(管仲爲恩害異哉)
愚人以天地文理聖我以時物文理哲人以
虞愚我以不虞聖人以期其聖我以不期其
聖
　(傳曰觀天之運四時察地之化萬物無所)
　(不知而蔽之以無知小恩於人以蒙自養)
　(之謂也知四時之行知萬物之生皆自然)
　(也故聖人於我以中自居之謂也故曰死)
　(生在我而已矣人之死亡譬如沉水自溺)
　(投火自焚自取滅亡理國以道在於損其)
　(事而已理軍以權在於亡其兵而已故無)
　(死機則不死矣鬼神其如我何聖人修身)
　(以安其家理國以平天下在乎立生機以)
　(自去其死性者生之機也除死機以取其)
　(生情者死之機也筌不瞭天道以愚人聖)
　(人體道愚昩之人而驗天道失之甚也)
故曰沈水入火自取滅亡
　(注在上矣)
自然之道靜故天地萬物生
　(傳曰自然之道無爲而無不爲動靜皆得)
　(其性靜之至也靜故能立天地生萬物自)
　(然而然也伊尹曰靜之至不知所以生也)
天地之道浸故陰陽勝
　(傳曰浸微也天地之道體著而用微變通)
　(莫不歸於正微之漸也微漸故能分陰陽)
　(成四時至剛至順之謂也)
陰陽相推而變化順矣
　(傳曰聖人變化順陰陽之機天地之位自)
　(然故因自然而冥之利自然而用之莫不)
　(得自然之道也)
是故聖人知自然之道不可違因而制之
　(注在文上)
至靜之道律曆所不能契
　(傳曰道之至靜也律曆因而制之不能叶)
　(其中鳥獸之謂也)
爰有奇器是生萬象八卦甲子神機鬼藏
　(傳曰八卦變異之伎從是而生上則萬象)
　(下則萬機用八卦而體天用九疇而法地)
　(参之以氣候貫之以甲子達之以神機閉)
　(之以詭藏奇譎之蕩自然也)
陰陽相勝之術昭昭乎進乎象矣
　(傳曰陰陽相勝之術恒微而不違乎本明)
　(之信可明故能通乎精曜象矣)
　　　天機經(解陰/符也)
叙曰有機而無其人者敗有其人而無其道
者敗故易曰即鹿無虞惟入于林中君子幾
不如舍徃吝故聖人觀其時而用其符應其
機而制其事故能運生殺於掌内成功業於
天下者也易曰君子藏器於身待時而動是
以聖人保之於靈臺以觀機變卷之則自勝
舒之則勝人察之則無形用之則不極易曰
陰陽不測之謂神而陰符象之矣故聖人不
測之符陶均天下而無所歸怨矣夫天爲地
主道爲德君故聖人奉地而法天立德而行
道舉天道而爲經首明地以奉之易曰乃順
承天待時而動是故聖人將欲施爲必先觀
天道之盈虚後執而行之舉事應機則無遺
策易曰後天而奉天時
　　　昌
夫聖人法地而奉天立德而行道居天地道
德之間建莫大之功者未有不因五賊而成
也五賊者其一賊命其二賊物其三賊時其
四賊功其五賊神皇帝王霸權變之道也是
以聖人觀其機而應之度其時而用之故太
公立霸典而滅殷朝行王風而理周室豈不
隨時應機驅弛五賊者也故聖人立本於皇
王之中應機於權霸之内經邦治身五賊者
備矣則天下望風而從之竭其性命而無所
歸其恩怨也乃謂之曰有道之盗無形之兵
嗚呼寇莫大焉五賊在心擒縱在手治身佐
世莫尚於斯經云見之者昌不亦冝乎
　　　身
術曰夫人心身之主魂之宫魄之府將欲施
行五賊者莫尚乎心事有所圖必合天道此
則宇宙雖廣覽之只在於掌中萬物雖多生
殺不離於術内則明天地不足貴以逺以厚
而況耳目之前乎
　　　機
夫殺機者兩朝終始之萌萬人生死之兆處
雲雷未泰之日玄黄流血之時故天之爲變
也則龍出於田蛇游乎路此爲交戰之機故
曰龍蛇起陸人之爲變也則春行秋令賞逆
罰忠此爲顚墮之機故曰天地反覆天人之
機同時而發雖千變萬化成敗之機定矣
　　　藏
夫仁者必有勇勇者不必有仁智者能愚愚
者不必能智故聖人時通則見其巧而建其
功時否則見其拙而昧其跡故孔明序曰太
公八十非不遇也蓋審其主焉嗚呼性命巧
拙之時識達行藏之勢可以觀變察機運用
五賊所以然者夫聖人所以深哀逺照動不
失機觀天料人應時而作故易曰知進退存
亡而不失其正者其惟聖人乎
　　　靜
夫九竅者在天爲九星在地爲九州在人爲
九竅九竅之氣不正故曰受邪受邪則識用
偏識用偏則不可發機觀變故九竅之急在
乎三要太公曰耳目口也夫耳目口者心之
佐助也神之門户也智之樞機也人之禍福
也故耳無聦不能别其音目無明不能見其
機口無度不能施其令夫三要不精上不能
治國下不能治家况兵者乎懸人之性命爲
國之存亡靜動之間不得無事豈可輕而用
之
　　　人
夫火生於木火發而木焚國生於姦姦深則
國亂亦猶蠶能作繭繭成則殺其身人能生
事事煩則害其命非至聖不能修身鍊行防
之於未萌治之於未亂夫十圍之木起於拱
把百仞之臺起於足下治小惡不懼必成大
禍鳴呼木不相摩火無由出國無亂政姦無
由生有始有終是非不動能知之其惟聖人
乎
　　　安
萬物盗天地之精以生成人盗萬物之形以
御用萬物盗人之力以種植彼此相盗各獲
其冝俱不知爲萬物化故能用機者法此三
事以道之盗而賊於物物亦知爲盗之道所
以然者貴得其時也貴得其機也故曰合其
時而食則百骸治應其機而動則萬化安乖
時失機則禍亂生也
　　　神
老君曰功成不有爲而不恃此全生立德之
本也夫小人者貪其財則以身徇利愛其名
則以力爭功矜衒神跡而求神名物共嫉之
必喪其命欲益招損是不神矣夫君子建大
功而不恃防小禍於未萌退己進人推能讓
物物共戴之故不奪其利自發神智不能爭
物物共讓之不居其後爲損招益是以至神
矣故老君曰爲者敗之執者失之誠哉言也
　　　聖
假如千年一聖五百年一賢應日月之數所
生而大小之人定矣夫大人出世應明德而
建聖功小人當時則廢正綱而生禍亂故太
公說於西伯知人望而已歸周劉琨表於琅
琊識天時而未離𣈆陵母自死知明主之必
興括母不誅見趙軍之必敗故天道人事賢
者可以預知佐非其人夷於九族故易曰長
子帥師開國成家小人勿用必亂邦也
　　　命
夫成敗之道未形死生之機未發小人能見
君子能知則易見而難知見近而知逺也夫
見機者則趨時而就利皆不保其天年知機
者則原始而要終固必全其性命
　　　倍
瞽者善聽神不離於耳聾者善視心不離於
目其爲聽也神則專耳其爲視也心則專目
耳之與目遞爲用師當用之時利絶其一心
之所主則無事不精猶有十倍之利何況反
覆以此用之三思精誠一計順時隱顯應機
行藏以此用師固萬倍之勝利
　　　物
夫人之心無故不動生之與死緣物而然物
動則心生物靜則心死生死之狀其惟物乎
　　　目
目者神之門神者心之主神之出入莫不游
乎目故見機者莫不尚乎目能知機者莫不
尚乎心
　　　蠧然
夫道不爲萬物而生春萬物感春氣而自生
秋不爲萬物而殺萬物感秋氣而自殺其爲
生也不恃其恩不求其報故其恩大矣其爲
殺也不恃其威不求其懼其威大矣凡物取
而得之者小不取而得之者大故聖人不取
夫君王有道無道則人民治亂之機謌謡或
樂或哀則時年豐儉之兆時人不能省察天
地乃降徴祥或五雲騰起七曜變行皆因國
風是以然矣且朱君失德熒惑守心及乎謝
愆退之三舍用今儔古皎在目前以彼喻斯
豈勞心術故智者悟於人事之初而愚者晦
於星象之後矣
　　　生
老君以無爲有母靜爲躁君夫靜者元氣未
分之初形於元氣之中故能生天地萬物亦
猶人弘靜其心不橈則能生天下萬物也
　　　勝
勝浸長也天地之道各自浸長天則長陽也
地則長陰也陰陽相招一晝一夜遞爲君臣
更相制勝故曰陰陽相勝夫開國用師必侵
天道亦猶金火相交而非交不伏也天且弗
違而况於人乎
　　　順
易曰剛柔相摩而生變化變化不慝故曰順
也夫人之育身治性尚不可逆時爲之而況
經邦佐世之雄哉
　　　契
至聖之道窈然無爲無爲則無機無機則至
靜夫律曆之妙動則能知體旣虚無莫得施
其管術亦猶兵者不失其機不露其釁雖有
智士從何制焉
　　　象
奇器者陰陽之故能生萬物亦猶人心能造
萬事象矣進前象狀也八卦六甲鬼神機宻
之事剛柔相制之術昭昭乎前列其狀矣


雲笈七籤卷之十五
















雲笈七籤卷之十六優六
　　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
靈寶洞玄自然九天生神章經(一名三寶/大有金書)
天寶君者則大洞之尊神天寶丈人則天寶
君之祖氣也丈人是混洞太無元高上玉皇
之氣九萬九千九百九十億萬氣後至龍漢
元年化生天寶君出書時號高上大有玉清
宫靈寶君者則洞玄之尊神靈寶丈人則靈
寶君之祖氣也丈人是赤混太無
之氣九萬九千九百九十九萬氣後至龍漢
開圖化生靈寶君經一劫至赤明元年出書
度人時號上清玄都玉京七寶紫微宫神寶
君者即洞神之尊神神寶丈人則神寶君之
祖氣也丈人是冥寂玄通元無上玉虚之氣九
萬九千九百九十萬氣後至赤明元年化生
神寶君經二劫至上皇元年出書時號三皇
洞神太清太極宫此三號雖年殊號異本同
一也分爲玄元始三氣而治三寶皆三氣之
尊神號生三氣三號合生九氣九氣出乎太
空之先隱乎空洞之中無光無像無形無名
無色無緒無音無聲導運御世開闢玄通三
色混沌乍存乍亡運推數極三氣開光氣清
高澄積陽成天氣結凝滓積滯成地九氣列
正日月星宿陰陽五行人民品物並受生成
天地萬化自非三元所育九氣所導莫能生
也三氣爲萬物之根故三合成德天地之極
也人之受生於胞胎之中三元育養九氣結
形故九月神布氣滿能聲聲尚神具九天稱
慶太一執符帝君品命主籙勒籍司命定筭
五帝監生聖母衛房天神地衹三界備守九
天司馬在庭東向讀九天生神寶章九過男
則萬神唱恭女則萬神唱奉男則司命敬諾
女則司命敬順於是而生九天司馬不下命
章萬神不唱恭諾終不生也夫人得還生於
人道濯形太陽驚天駭地貴亦難勝天眞地
神三界齊臨亦不輕也當生之時亦不爲陋
也所以能愛其形保其神貴其氣固其根終
不死壞而得神仙骨肉同飛上登三清是與
三氣合德九氣齊并也但人得生而自不能
尊其氣貴其形寶其命愛其神自取死壞離
其本眞耳九天生神章乃三洞飛玄之氣三
合成音結成靈文混合百神隱韻内名生氣
結形自然之章天寶誦之以開天地之光靈
寶誦之以開九幽長夜之魂神寶誦之以制
萬靈太一誦之以具身神帝君誦之以結形
九天誦之以生人學士誦之以昇天鬼靈聞
之以昇遷凡夫聞之以長存幽魂聞之以開
度枯朽聞之以發煙嬰孩聞之以能言死骸
聞之以還人三寶神奧萬品生根故非鬼神
所知凡夫所聞也夫學上道希慕神仙及得
尸解滅度轉輪終歸仙道形與神同不相逺
離俱入道眞而無此文則胞胎結滯死氣固
根眞景不守生氣無津九户閡塞體不生神
徒受一形若寄氣而行學得此法可坐致自
然三寶尊重九天至眞秘之大有九重金格
紫陽玉臺自非天地一開其文不出元始禁
書非鬼神所聞竊之者風刀萬劫魂死無生
依科奉法形神同仙三元宫中宿有金名紫
字刻書來生應爲三清神仙之人當得此文
有其縁會當賫金寶奉師效心依科盟受閉
心奉行愼勿輕泄風刀考身修行之法千日
長齋不關人事諸塵漏盡夷心默念清心執
戒入室東向叩齒九通調聲正氣誦詠寶章
誦之一過聲聞九天誦之二過天地設恭誦
之三過三界禮房誦之四過天王降仙誦之
五過五帝朝眞誦之六過魔王束身誦之七
過星宿停關誦之八過幽夜光明誦之九過
諸天下臨一切神靈莫不衛軒一過徹天胞
原宣通二過響地胎結解根三過神禮魂門
練仙四過天王降仙魄户閉關五過五帝朝
眞藏府清涼六過魔王伏諾胃管生津七過
星宿朗明孔竅開聰八過幽夜顯光三部八
景整具形神九過諸天下臨三關五藏六府
九宫金樓玉室十二重門紫户玉□三萬六
千關節根原本始一時生神九徧爲一過一
過周竟三界舉名五帝友别稱爲眞人十過
通氣制御萬靈魔王保舉列上諸天百過通
神坐致自然太一度符元君受生千過通靈
坐在立亡仙童玉女役使東西萬過道備馳
騁龍駕白日登晨
元始天尊時靜處閑居偃息雲宫黄房之内
七寶幃中熙夷養素空碧鍊眞耽咀洞惠俯
研生神理微太混嘯朗九天是時飛天大聖
無極神王玉輔上宰四恊侍晨清齋建節侍
在側焉憑瓊顔而妙感仰靈眸而開衿竊神
章而踊躍餐天音而蒙生敢乘機而悟會冒
靈盼而披心於是飛天大聖無極神王前進
作禮稽首而言上白天尊賤臣幸會得仰侍
靈軒不以短狹叨濯冥津重悟凝玄位登神
王緫御生死領括天仙賞監七覺逺覽遐方
雍觀上宰對司侍晨方當乘機應會履九太
陽洞理陰符撫掌兆民大運將期數終甲申
洪流蕩穢㐫灾彌天三官鼓筆料别種人考
筭功過善惡當分自赤明以來至上皇元年
依元陽玉匱受度者應二十四萬人開皇以
後數至甲申諸天選叙仙曹空廢官僚不充
遊散職司皆應選人依元陽玉曆當於三代
更料有心積善建功爲三界所舉五帝所保
名在上天者取十萬人以充其任又當别舉
一十二萬人以充儲官如此之例或以宿名
玄圖或骨像合仙或以滅度因縁轉輪或以
篤好三寶善功徹天或供養師寶爲三官所
稱或修齋奉戒功德積感或施散財寶建立
道堂或救卹窮乏載度天人或爲三師建功
充足天官有名考筭簿録三官相應皆逆注
種名上下有别毫分無遺又九幽之府被東
華青宫九龍符命使拔九幽玉匱男女死魂
宿名有善功德滿足應受開度者取三十二
萬人以充甲申驅除之後開大有之民當此
之時生死交會善惡分判得過者眞爲樂哉
然三官相切文墨紛紜龍門受會鳥母督仙
萬聖顯駕晝夜無閑功過平等使生死無偏
此之昏鬧亦臣之憂矣大期旣切觸事闕替
恒恐一旦受罹公門伏聞天尊造大慈之化
垂憐蒼生開九天之奥以濟兆民明科有禁
戒非賤臣所可參聞然大數有期甲申垂終
運度促急大法宜行使有心者得於考筭之
中聞於法音開示於視聽勸化於未悟者也
縁兹上陳懼觸天顏願見哀愍賜所未聞於
是天尊撫機高亢凝神遐想仰誦洞章嘯詠
琳琅良乆忽然歎曰上範虚漠理微大幽道
達重亥氣冠神霄至極難言妙亦難超子旣
司帝位受任神王飛天翼於瓊闕四宰輔於
明輪遐盼極覽領綜無窮雍和萬化撫料蒼
生今大運啓期三五告辰百六應機陽九激
揚洪泉鼓波萬灾厲天四宫選舉以充種民
三代昏亂善惡宜分子當勞心兆庶疲於三
官興廢之際事須開能今以相委其勉之焉
寶書妙重九天靈音施於上聖非鬼神所聞
明眞有格四萬劫一行今冒禁相付子秘之
矣愼勿輕傳登命九天司馬侍仙玉郞開紫
陽玉笈雲錦之囊出九天生神玉章四輔别
位五老監眞太一命辰玉帝唱盟一依俯仰
明眞具典南向長跪以付飛天無極神王法
事旣畢諸天復位天尊重告飛天神王此九
天之章乃三洞飛玄之氣三會成音結成眞
文混合百神隱韻内名故太一試觀攝生十
方領會洞虚啓誓丹青自無億劫因縁宿名
帝圖不得參見得眄篇目九祖同仙當採擇
其人應爲仙者七百年中清齋千日賫金繒
誓心依盟以傳愼之則享祚漏之則禍臻享
祚則福延九祖德重山海招禍則考流億劫
痛於毒湯風刀相刑可不愼之焉
　　　鬱單無量天生神章第一
帝眞胞命元元一黄演之氣
混合空洞氣飛爽浮幽寥延康無期劫眇眇
離本條苦魂沉九夜乘晨希陽翹大有通玄
户鬱單降晨霄黄雲凝靈府陰陽氣象交胞
元結長命惡根應化消桃康合精延二帝秀
玉飄灌漑胞命門精練神不凋九天命靈章
生神神自超元君遏死路司馬誦洞謡一唱
萬眞和九徧諸天朝稽首恭劫年慶此榮舊
苗
　　　上上禪善無量壽天生神章第二
帝眞胎命元洞冥紫户之氣
無量結紫户氣尊天中王開度飛玄爽凝化
輪空洞故根離昔愛緣本思舊宗幽夜淪遐
劫對盡大運通帝眞始明精號曰字元陽嬰
兒史伯華結胎守黄房斬根斷死户熙頤養
嬰童禪善導靈氣玄哺飛天芳華景秀玉質
精練自成容務玄育尚生羅列備明堂太虚
感靈會命我生神章一唱動九玄二誦天地
通混合自相和九徧成人功大聖慶元吉散
華禮太空諸天並歡悅一切稽首恭
　　　梵監須延天生神章第三
帝眞魂命元長靈明仙之氣
須延總三雲玄元始氣分落落大範布華京
翠玉尊明梵飛玄景開度長夜魂遊爽赴期
歸氣氣反故根太帝號陽堂字曰八靈君九
關回禄道胎氣生上元陵梵度命籍太一輔
精延泥丸敷帝席三部八景分魂生攝遊氣
九轉自成仙琅琅九天音玉章生萬神三遍
列正位氣叅八辰門玄關遏死户靈鎭津液
源應會感靈數明道潜迴輪慶此嬰兒蛻稽
首讃洞文
　　　寂然兜術天生神章第四
帝眞魄命元碭尸冥演由之氣
寂然無色宗兜術抗大羅靈化四景分萬條
翠朱霞遊魄不顧反一逝洞群魔神公攝遊
氣飄飄練素華榮秀椿劫期乘運應靈圖空
洞生神章瓊音逸九霞一唱萬眞會騫爽合
成家九轉景靈備鬱鬱曜玉葩兜術開大有
一慶享祚多上聖迴帝駕嬰兒欻以歌不勝
良晨會一切稽首和
　　　波羅尼宻不驕樂天生神章第五
帝眞藏府命元五仙中靈之氣
翻翻五帝駕飄飄玄上門遊步黄華野迴靈
驕樂端採集飛空景舊爽多不存太微迴黄
旗無英命靈旛攝召長夜府開度受生魂公
子輔黄寧總録具形神玉章洞幽靈五轉天
地分氣鍊元藏府紫户自生仙數周衆眞會
啓陽應感繁玉女灌五香聖母慶萬年三界
並歡樂稽首禮天尊
　　　洞元化應聲天生神章第六
帝眞靈府命元高眞沖融之氣
應聲無色界霄映冠十方迴化輪無影冥期
趣道場靈駕不待轡朗然生神章空洞諒無
崖玄爽亦爲彊練胎反本初長乘飛玄梁蘄
畜喪天眞散思候履常斬伐胞樹滯心遊超
上京願會旣玄玄悟我理兼忘界福九天端
交禮地辰良混化歸元一高結元始玉稽道
儔靈運長謝囂塵張
　　　靈化梵輔天生神章第七
帝眞元府命元高仙洞笈之氣
玄會統無崖混氣歸梵輔務猷運靈化潜推
無寒暑乘數構眞條振袂拂輕羽瓊房有妙
韻汎登高神所圓輪無停映眞仙森列序上
上霄衢邈洞元深萬巨秀葉翳翠霞停蔭清
泠渚遨翫怡五神繁想嘯明侣五難緣理去
沖心自怡處爽魂隨本根亹亹空中處七誦
重關開豁滯非神武運通由中發高唱稽首
舉
　　　高虚清明天生神章第八
帝眞華府命元眞靈化凝之氣
清明重霄上合期慶雲際玉章散沖心孤景
要靈會煥落景霞布神矜靡不邁玉條流逸
響從容虚妙話靈音振空洞九玄離幽裔感
爽無凝滯去留如解帶明識生神章高遊無
終敗玄景曜雲衢跡超神方外應感無方圓
聊以運四大研心稽首誦衆聖共稱快
　　　無想無結無愛天生神章第九
帝眞神府命元自然玄照之氣
無結固無情玄玄虛中澄輪化無方序數來
亦叵乘誰雲無色平峨峨多丘陵冥心縱一
徃高期清神徴良遇非年歲劫數安可稱浮
爽緣故條反胎自有恒靈感洞太虚飛步霄
上氷津趣鼓萬流潜凝眞神登無愛固無憂
高觀稽首昇
　　　太極眞人頌二首
大道雖無心可以有情求佇駕空洞中迴盼
翳滄流淨明三界外蕭蕭玉京遊自無玄挺
運誰能悟冥陬落落天漢澄俯仰即虚柔七
玄散幽夜反胎順沉浮冥期苟潜凝陽九無
虞憂親此去來會時復爲淹留外身而身存
眞仙會良儔
亶亹玄中趣湛湛清漢波代謝若旋環椿水
不改柯靜心念至眞隨運順離羅感應理常
通神適逮自祖淡遊初無際繁想洞九霞飛
根散玄葉理反非有它常能誦玉章玄音徹
霄霞甲申洪灾至控翮王母家永享無終紀
豈知年劫多

雲笈七籤卷之十六















雲笈七籤卷之十七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
太上老君内觀經
老君曰天地搆精陰陽布化萬物以生承其
宿業分靈道一父母和合人受其生始一月
爲胞精血凝也二月爲胎形兆胚也三月陽
神爲三魂動以生也四月陰靈爲七魄靜鎭
形也五月五行分藏以安神也六月六律定
腑用滋靈也七月七精開竅通光明也八月
八景神具降眞靈也九月宫室羅布以定精
也十月氣足萬象成也元和哺食時不停也
太一帝君在頭曰泥丸君總衆神也照生識
神人之魂也司命處心納心源也無英居左
制三魂也白元居右拘七魄也桃孩住臍保
精根也照諸百節生百神也所以周身神不
空也元氣入鼻灌泥丸也所以神明形固安
也運動住止關其心也所以謂生有由然也
子内觀之歷歷分也心者禁也一身之主禁
制形神使不邪也心則神也變化不測無定
形也所以五藏藏五神也魂在肝魄在肺精
在腎志在脾神在心所以字殊隨處名也心
者火也南方太陽之精主火上爲熒惑下應
心也色赤三葉如蓮花神明依泊從所名也
其神也非青非白非赤非黄非大非小非短
非長非曲非直非柔非剛非厚非溥非圓非
方變化莫測混合陰陽大包天地細入毫芒
制之則正放之則狂清淨則生濁躁則亡明
照八表暗迷一方但能虚寂生道自常永保
無爲其身則昌世以無形莫之能名禍福吉
㐫悉由之矣所以聖人立君臣明賞罰置官
僚制法度正以教人人之難伏惟在於心心
若清淨則萬禍不生所以流浪生死沈淪惡
道皆由心也妄想憎愛取捨去來染著聚結
漸自纏繞轉轉繫縛不能解脫便至滅亡猶
如牛馬引重趨泥轉增䧟没不能自出遂至
於死人亦如之始生之時神源清淨湛然無
雜旣受納有形形染六情眼則貪色耳則滯
聲口則耽味鼻則受馨意懷健羨身欲輕肥
從此流浪莫能自悟聖人慈念設法教化使
内觀巳身澄其心也
老君曰諦觀此身從虚無中來因緣運會積
精聚氣乘業降神和合受生法天象地含陰
吐陽分錯五行以應四時眼爲日月髮爲星
辰眉爲華蓋頭爲崑崙布列宫闕安置精神
萬物之中人稱最靈性命合道當保愛之内
觀其身誰尊之焉而不自貴妄染諸塵不靜
臭穢濁亂形神孰觀物我何踈何親守道全
生爲善保眞世愚役役徒自苦辛
老君曰從道受生謂之命自一稟形謂之性
所以任物謂之心心有所憶謂之意意之所
出謂之志事無不知謂之智智周萬物謂之
慧動以營身謂之魂靜以鎭形謂之魄流行
骨肉謂之血保神養氣謂之精氣清而駃謂
之榮氣濁而遲謂之衛緫括百骸謂之身衆
象備見謂之形塊然有閡謂之質狀貌可則
謂之體大小有分謂之軀衆思不得謂之神
莫然應化謂之靈氣來入身謂之生神去於
身謂之死所以通生謂之道道者有而無形
無而有情變化不測通神群生在人之身則
爲神明所謂心也所以教人修道則修心也
教人修心則修道也道不可見因生以明之
生不可常用道以守之若生亡則道廢道廢
則生亡生道合一則長生不死羽化神仙人
不能保者以其不内觀於心故也内觀不遺
生道常存
老君曰人所以流浪惡道沉淪澤穢縁六情
起妄而生六識六識分别繫縛憎愛去來取
捨染著煩惱與道長隔所以内觀六識因起
六識從何而起從心識起心從我起我從欲
起妄想顚倒而生有識亦曰自然又名無爲
本來虚淨元無有識有識分别起諸邪見邪
見旣興盡是煩惱展轉纒縛流浪生死永失
於道
老君曰道無生死而形有生死所以言生死
者屬形不屬道也形所以生者由得其道也
形所以死者由失其道也人能存生守道則
長存不亡也
老君曰人常能清淨其心則道自來居道自
來居則神明存身神明存身則生不亡也人
常欲生而不能虚心人常惡死而不能保神
亦猶欲貴而不肯用道欲富而不肯求寶欲
疾而足不行欲肥而食不飽也
老君曰道以心得心以道明心明則道降道
降則心通神明之在身猶火之在卮明從火
起火自炷存炷因油潤油藉卮停四者若廢
明何生焉亦如明緣神照神託心存心由形
有形以道全一物不足明何依焉所以謂之
神明者眼見耳聞意知身覺分别物理微細
悉知由神以明故曰神明也
老君曰所以言虚心也遺其實也無心者除
其有也定心者令不動也正心者使不邪也
清心者使不濁也淨心者使不穢也此皆已
有今使除也心直者不反覆也心平者無高
低也心明者不暗昧也心通者不質礙也此
皆本自然也粗言數者餘可思也
老君曰知道易信道難信道易行道難行道
易得道難得道易守道難守道不失身常存
也
老君曰道也者不可以言傳口受而得之當
虚心靜神道自來也愚者不知乃勞其形苦
其心役其志躁其神而道愈逺而神愈悲背
道求道怨道不慈
老君曰道貴長存保神固根精氣不散淳白
不分形神合道飛昇崑崙先天以生後天長
存出入無間不由其門吹陰煦陽制魄抱魂
億歳眷屬千載子孫黄塵四起騎牛眞人金
堂玉室送故迎新
老君曰内觀之道靜神定心亂想不起邪妄
不侵周身及物閉目思尋表裏虚寂神道微
深外觀萬境内察一心了然明靜靜亂俱息
念念相係深根寧極湛然常住窈冥難測憂
患永消是非莫識
老君曰吾非聖人學而得之故我求道無不
受持千經萬術唯在心志也
洞玄靈寶定觀經
　(靈者神也在天曰靈寶者珍也在地曰寶)
　(天有靈化神用不測則廣覆無邊地有衆)
　(寶濟養群品則厚載萬物言此經如天如)
　(地能覆能載有靈有寶功德無窮證得此)
　(心故名靈寶定者心定也如地不動觀者)
　(慧觀也如天常照定體無念慧照無邊定)
　(慧等修故名定觀)
天尊告左玄眞人曰
　(左者定也玄者深妙也眞者純也一而無)
　(雜人者通理達性之人也曰者語辭也)
夫欲修道先能捨事
　(進趣之心名爲修道一切無染名爲捨事)
外事都絶無與忤心
　(六塵爲外事須逺離也六塵者色聲香味)
　(觸法更不染著名爲都絶境不來忤心即)
　(無惱心不起染境則無煩心境兩忘即無)
　(煩惱故名無與忤心)
然後安坐
　(攝澄煩惱名之爲安本心不起名之爲坐)
内觀心起若覺一念起須除滅務令安靜
　(慧心内照名曰内觀漏念未除名爲心起)
　(前念忽起後覺則隨起心旣滅覺照亦忘)
　(故稱除滅了心不起名之爲安覺性不動)
　(名之爲靜故稱安靜)
其次雖非的有貪著浮遊亂想亦盡滅除
　(衆心不起妄念悉忘亂想不生何有貪著)
　(故曰滅除)
晝夜勤行須臾不替
　(晝之言淨夜之言垢垢淨兩忘無有間替)
　(故名不替)
唯滅動心不滅照心
　(妄想分别名曰動心覺照祛之故名爲滅)
　(慧照常明無有間故名不滅照心)
但凝空心不凝住心
　(不起一切心名空心一切無著名之不凝)
　(住心)
不依一法而心常住
　(若取一法即名著相心不取法名爲不依)
　(照而常寂故爲常住)
然則凡心躁競其次初學息心甚難或息不
得蹔停還失
　(言習性煩惱難可滅除定力未成蹔停還)
　(失也)
去留交戰百體流行
　(心起染境境來牽心心境相染故名交戰)
　(妄念不息百非自生名曰百體流行)
乆乆精思方乃調熟勿以蹔收不得遂廢千
生之業
　(定心不起則契眞常一念不收千生遂廢)
少得淨已則於行立坐卧之時
　(初得清淨正慧未生故云少得淨已四威)
　(儀之時也)
涉事之處諠閙之所皆作意安
　(見一切諸相爲涉之處起一切諸心名爲)
　(諠閙之所也息亂歸寂名爲作意恬淡得)
　(所名之爲安也)
有事無事常若無心處靜處諠其志唯一
　(有無雙遣寂用俱忘萬法不二名之唯一)
若束心太急又則成病氣發狂顚是其候也
　(偏心執靜名曰束心心外見相名爲顚也)
心若不動又須放任寛急得所自恒調適
　(從定發慧名爲放任定慧齊融名曰得所)
　(定多即愚慧多即狂定慧等用名曰調適)
制而不著放而不動處諠無惡涉事無惱者
此是眞定
　(寂而常照照而常寂空而常用用而常空)
　(得本元寂故爲眞定)
不以涉事無惱故求多事不以處諠無惡强
來就諠
　(習性塵勞常須制御不可縱逸)
以無事爲眞宅有事爲應跡
　(見本性空寂故爲眞宅慧用無邊故爲應)
　(跡)
若水鏡之爲鑒則隨物而現形
　(本心清淨猶如水鏡照用無礙萬物俱現)
　(名爲現形)
善巧方便唯能入定
　(諸法性空寂無所起故爲入定)
慧發遲速則不由人勿令定中急急求慧急
則傷性傷則無慧
　(急求知見眞定乃亡貪著諸相故云無慧)
若定不求慧而慧自生此名眞慧
　(心體寂靜妙用無窮故名眞慧)
慧而不用實智若愚
　(了無分别名之不用韜光晦跡故曰若愚)
益資定慧雙美無極
　(寂照齊融故云雙美無極)
若定中念想多感衆邪妖精百魅隨心應見
　(爲心取相諸相應生一切邪魔競來撓亂)
所見天尊諸仙眞人是其祥也
　(此爲諸相不可取著)
唯令定心之上豁然無覆定心之下曠然無
基
　(前念不生故云無覆後念不起故曰無基)
(舊業日銷新業不造)
　(宿習並盡名曰舊業日銷更不起心故名)
　(新業不造)
無所罣礙迥脫塵籠
　(一切無染故名無所罣礙解脫無繫故云)
　(迥脫塵籠)
行而乆之自然得道
　(智照不滅名曰行而乆之契理合眞故云)
　(得道)
夫得道之人凡有七候一者心得定易覺諸
塵漏
　(心得清淨塵念盡知故曰覺諸塵漏)
二者宿疾普銷身心輕爽
　(眞氣胎息故疾盡瘳體道合眞身輕不老)
三者項補夭損還年復命
　(骨髓堅滿故塡補夭損駐顔不易名爲遺)
　(年復命也)
四者延數萬歲名曰仙人
　(長生不死延數萬歲名編仙籙故曰仙人)
五者鍊形爲氣名曰眞人
　(得本元氣故曰鍊形爲氣正性無偽故曰)
　(眞人)
六者鍊氣成神名曰神人
　(眞氣通神陰陽不測故曰神人)
七者鍊神合道名曰至人
　(眞神契道故曰至人)
其於鑒力隨候益明
　(鑒力者常照不息也益明者明明不絶也)
得至道成慧乃圓備
　(若了本性得道成眞智慧圓明萬法俱備)
若乃久學定心身無一候促齡穢質色謝方
空自云慧覺又稱成道者求道之理實所未
然
　(通神合道即身得道眞心證身亡不離生)
　(死西昇經云是故失生本焉能知道源)
而說頌曰
智起生於境　火發生於縁　各是眞動性
承流失道源　起心欲息知　心起知更煩
了知性本空　知則衆妙門
老君清淨心經
老君曰夫道一清一濁一靜一動清靜爲本
濁動爲末故陽清陰濁陽動陰靜男清女濁
男動女靜降本流末而生萬物清者濁之源
靜者動之基人能清靜天下貴之人神好清
而心擾之人心好靜而欲牽之常能遺其欲
而心自靜澄其心而神自清自然六欲不生
三毒消滅而不能者心未澄欲未遺故也能
遺之者内觀於心心無其心外觀於形形無
其形逺觀於物物無其物三者莫得唯見於
空觀空亦空空無所空旣無其無無無亦無
湛然常寂寂無其寂無寂寂無俱了無矣欲
安能生欲旣不生心自靜矣心旣自靜神即
無擾神即無擾常清靜矣旣常清靜及會其
道與眞道會名爲得道雖名得道實無所得
旣無所得强名爲得爲化衆生開方便道
老君曰道所以能得者其在自心自心得道
道不使得得是自得之道不名爲得故言實
無所得
老君曰道不能得者爲見有心旣見有心則
見有身旣見其身則見萬物旣見萬物則生
貪著旣生貪著則生煩惱旣生煩惱則生妄
想妄想旣生觸情迷惑便歸濁海流浪生死
受地獄苦永與道隔人常清靜則自得道於
是而說偈曰
　天尊妙用常眼前　舉體動心皆自然
　息箇動心看動處　動處分明無際邊
　邊際由來本性空　非觀心照得虚空
　自悟因緣無自性　翛然直入紫微宫
　宫中宫外光且明　萬法圓中一道平
　清心清鏡皎無礙　無礙無心心自在
　平等道平無有異　天堂地獄誰安置
　神旣内寂不虧盈　善惡若空何處生
　只爲凡夫生異見　强於地上起縱横
　縱横遮莫千般苦　一一諦觀無宰主
　諦觀無主本無宗　只箇因縁即會中
　中間雖會常無會　放會無爲任物通
若時有人知是經意行住坐卧若能志心念
誦深心受持則能滅除無量一切宿障諸惡
冤家皆得和合無受苦報邪魔外道道能降
伏告諸衆生欲度厄難各巳清淨信受奉行


雲笈七籤卷之十七






雲笈七籤卷之十八優八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
老子中經上(一名珠/宫玉曆)
　　　第一神仙
經曰上上太一者道之父也天地之先也乃
在九天之上太清之中八冥之外細微之内
吾不知其名也元氣是耳其神人頭鳥身狀
如雄鷄鳳凰五色珠衣玄黄正在兆頭上去
兆身九尺常在紫雲之中華蓋之下住兆見
之言曰上上太一道君魯孫小兆王甲潔志
好道願得長生
　　　第二神仙
經曰無極太上元君者道君也一身九頭或
化爲九人皆衣五色珠衣冠九德之冠上上
太一之子也非其子也元氣自然耳正在兆
頭上紫雲之中華蓋之下住兆見之言曰皇
天上帝太上道君魯孫小兆王甲好道願得
長生養我育我保我護我毒蟲猛獸見我皆
蟄伏令某所爲之成所求之得太清鄕虚無
里姓朱愚名光字帝鄕乃在太微勾陳之内
一星是也號曰天皇太帝耀魄寶兆常念之
勿忘也人亦有之常存之眉間通於泥丸氣
上與天連
　　　第三神仙
經曰東王父者青陽之元氣也萬神之先也
衣五色珠衣冠三縫一云三鋒之冠上有太
清雲曜五色治於東方下在蓬萊山姓無爲
字君鮮一云君解人亦有之在頭上頂巓左
有王子喬右有赤松子治在左目中戲在頭
上其精氣上爲日名曰伏羲太清郷東明里
西王母字偃昌在目爲日月在目爲日右目
爲月目中童子字英明王父在左目王母在
右目童子在中央兩目等也兆欲修眞當念
東王父西王母正在頭上有三人並立乃合
日月精光下念紫房太一絳宫黄庭太淵丹
田行其眞氣五周施于腹中復行氣十二周
施于一身中道畢即止朱雀闕門闕門兩乳
是也左乳曰君阿右乳曰翁仲當兩乳下有
玉闕天狗天鷄在其上主晨夜鳴吠
　　　第四神仙
經曰西王母者太陰之元氣也姓自然字君
思下治崑崙之山金城九重雲氣五色萬丈
之巓上治北斗華蓋紫房北辰之下人亦有
之在人右目之中姓太陰名玄光字偃玉人
須得王父王母護之兩目乃能行步瞻視聦
明别知好醜下流諸神如母念子子亦念母
也精氣相得萬世長存夫人兩乳者萬神之
精氣陰陽之津汋也左乳下有日右乳下有
月王父王母之宅也上治目中戲於頭上止
於乳下宿於絳宫紫房此陰陽之氣也
　　　第五神仙
經曰道君者一也皇天上帝中極北辰中央
星是也乃在九天之上萬丈之巓太淵紫房
宫中衣五色之衣冠九德之冠上有太清元
氣雲曜五色華蓋九重之下老子太和侍之
左右姓制皇氏名上皇德字漢昌人亦有之
在紫房宫中華蓋之下元貴鄕平樂里姓陵
陽字子明身黄色長九分衣五色珠衣冠九
德之冠思之長三寸正在紫房宫中華蓋之
下其妻太陰玄光玉女衣玄黄五色珠衣長
九分思之亦長三寸在太素宫中養眞人子
丹稍稍盛大自與巳身等也子能存之與之
語言即呼子上謁道君道君者一也乘雲氣
珠玉之車驂駕九極之馬時乘六龍以御天
下子常思之以八節之日及晦朔日日暮夜
半時祝曰
天靈節榮眞人王甲願得長生太玄之一守
(某甲)身形五藏君候願長安寧
　　　第六神仙
經曰老君者天之魂也自然之君也常侍道
君在左方故吾等九人九頭君也吾爲上首
作王父餘人無所作也人亦有之金樓郷小
廬裏姓皮名子明字藍藍衣青衣長九分把
芝草持青幡侍道君在左方從仙人仲成子
思之長三寸常在巳左方正與己身等也其
妻素女衣黄衣長九分思之亦長三寸
　　　第七神仙
經曰太和者天之魄也自然之君也常侍道
君在右方人亦有之爲抬鄕姓角里先生字
□□衣白衣長九分持金劍捧白旛侍道君
在右方從仙人曲文子思之亦長三寸起坐
行止常在己右其妻青腰玉女衣青衣長九
分思之亦長三寸
　　　第八神仙
經曰泥丸君者腦神也乃生於腦腎根心精
之元也華蓋郷蓬萊里南極老人泥丸君也
字元先衣五色珠衣長九分正在兆頭上腦
中出見於腦户目前思之長九分亦長三寸
兆見之言曰南極老人使某甲長生東西南
北入地上天終不死壞迷惑上某甲生籍侍
於道君與天地無極
　　　第九神仙
經曰南極者一也仙人之首出也上上太一
也天之侯王太尉公也主諸灾變國祚吉㐫
之期上爲熒惑星下治霍山人亦有之在長
昊鄕絳宫中元里姓李名尚(一名/常)字魯子衣
絳衣長九分思之亦長三寸在心中其妻玉
女也衣白衣長九分思之亦長三寸常思心
中有華蓋下有人赤幘大冠絳章單衣名曰
天侯玉帶紫綬金印玄黄子能見之徹視八
方千日登仙時候視腦中小童子見之是也
　　　第十神仙
經曰日月者天之司徒司空公也主司天子
人君之罪過使太白辰星下治華陰恒山人
亦有之兩腎是也左腎男衣皂衣右腎女衣
白衣長九分思之亦長三寸爲日月之精虚
無之氣人之根也在目中故人之目左爲司
徒公右爲司空公兩腎各有三人凡有六人
左爲司命右爲司録左爲司𨽻校尉右爲延
尉卿主記人罪過上奏皇天上帝太上道君
兆常存之令削去死籍著某長生屬太初鄕
玄冥裏司録六丁玉女字道明皆在神龜上
乘紫雲氣之車驂駕雙鯉魚字太成子玄母
道母也在中央身之師也主生養身中諸神
在五色雲氣華蓋之下坐戴太白明星明月
之珠光曜照一身中常存以八節之夜卧祝
曰司命司録六丁玉女削去某甲死籍更著
(某甲)長生玉曆
　　　第十一神仙
經曰中極黄老者眞人之府中斗君也天之
侯王主皇后素女宫也人亦有之黄庭眞人
道之父母也赤子之所生也己吾身也皇后
者太陰玄光玉女道之母也正在脾上中斗
中也衣五色珠衣黄雲氣華蓋之下坐主哺
養赤子常思兩乳下有日月日月中有黄精
赤氣來入絳宫復來入黄庭紫房中黄精赤
氣塡滿太倉中赤子當胃管中正南面坐飮
食黄精赤氣即飽矣百病除去萬灾不干兆
常思存之上爲眞人故曰同出而異名也有
注云日月同出異名太素鄕中元里中黄眞
人字黄裳子主辟穀令人神明乍小乍大常
以鷄鳴食時祝曰
黄裳子黄裳子黄庭眞人在于已爲我致藥
酒松脯粳粮黍臛諸可食飮者令立至祝訖
瞑目有頃閉口咽之二七過即飽矣
　　　第十二神仙
經曰吾者道子之也人亦有之非獨吾也正
在太倉胃管中正南面坐珠玉床上黄雲華
蓋覆之衣五綵珠衣母在其右上抱而養之
父在其左上教而護之故父曰陵陽字子明
母曰太陰字玄光玉女巳身爲元陽字子丹
眞人字仲黄眞吾之師也常教吾神仙長生
之道常侍吾左右休舍太倉在脾中與黄裳
子共宿衛吾給事神所當得主致行厨故常
思眞人子丹正在太倉胃管中正南面坐食
黄精赤氣飲服醴泉元陽子丹長九分思之
令與巳身等也父母養之乃得神仙常自念
已身在胃管中童子服五色彩衣坐珠玉之
牀黄雲赤氣爲帳食黄金玉餌服神丹芝草
飲醴泉乘黄雲氣五色珠玉之車駕十二飛
龍二十四白虎三十六朱鳥思之九年乘雲
去世上謁道君吾之從官凡三萬六千神舉
吾宗族皆得仙道白日昇天常以四時祠吾
祖先正月亥日鷄鳴時祠郊廟二月亥日祠
社稷風伯兩師四月五月申卯日七月八月
巳午日十月十一月卯戌日四季月不祠但
解洿土公逐去伏尸耳郊在頭上腦户中廟
在頂後骨之上社在脾左端稷在大腸窮風
伯在八門八門者在臍旁五城十二樓也雨
師在小腸窮四瀆雲氣出崑崙弱水在胞中
諸神食厨在於太倉中以次呼神名召之勿
忘也
　　　第十三神仙
經曰璇璣者北斗君也天之侯王也主制萬
二千神持人命籍人亦有之在臍中太一君
人之侯王也柱天大將軍特進侯也主身中
萬二千神中極鄕璇璣里姓王名陽字靈子
冠三縫之冠衣絳章單衣長九分思之亦長
三寸其大與自身等也太一君有八使者八
卦神也太一在中央主總閱諸神案比定録
不得逋亡八使者以八節之日上對太一故
臍中名爲太淵都郷之府也常以秋分之日
案比筭之齋戒沐浴靜卧三日勿出日三呼
之三日九呼之常如此諸神不得逋亡名上
仙籙定爲眞人故太一不得妄上白事不吉
則㐫但八使者耳故以八節日晦朔弦望日
右手拊臍二七左手拊心三七祝曰
天靈節榮眞人某甲願得長生太玄眞一守
(某甲)身形五藏諸君侯願且安寧公兆七遍
庶兆二七明日平旦復祝曰
太一北極君敬守告諸神常念魂魄安寧無
離(某甲)身形此所謂拘魂制魄者也常以十
二月晦日人定時向月建太一於空室中再
拜正坐瞑目祝曰
五藏之君魂魄諸神(某)乞長生無得離身常
與形合同成爲一身男女各三通常以八節
日於室中向其王地再拜瞑目祝曰
大道鴻滓鴻涬天節之日萬兆魂魄皆上諸
天眞人身與神合(某甲)欲得長生獨在空室
之中不豫死籍數男女各三遍常以十二月
晦日宿夜晝朝至平旦於室中向寅地再拜
祝曰
鴻滓鴻滓(某)受大道之恩太清玄巓願還(某)
(甲)去歲之年魂魄保身男女各三通
　　　第十四神仙
經曰臍者人之命也一名中極一名太淵一
名崑崙一名特樞一名五城五城中有五眞
人五城者五帝也五城之外有八吏者八卦
神也并太一爲九卿八卦之外有十二樓者
十二太子十二大夫也并三焦神合爲二十
七大夫四支神爲八十一元士故五城眞人
主四時上計八神主八節日上計十二大夫
主十二月以晦日上計月月不得懈怠即免
計上事常當存念留之即長生矣故太一常
以晦朔八節日夜半時五城擊鼓集召諸神
校定功德謀議善惡有録者延命衆神共舉
無録者終亡司命絶去生籍故常以晦朔八
節之日夜欲卧時念上太一中太一下太一
五城十二樓眞人祝曰
天帝太一君天帝太一君敬存諸神與之相
親司録司命六丁玉女削去某死籍著某生
文皆當言長生
　　　第十五神仙
經曰五城眞人者五方五帝之神名也東方
之神名曰句芒子號曰文始洪崖先生東方
蒼帝東海君也南方之神名曰祝融子號曰
赤精成子南方赤帝南海君也西方之神名
曰蓐收子號曰夏裏黄公西方白帝西海君
也北方之神名曰禺强子號曰玄冥子昌北
方黑帝北海君也此皆后神也天地人神等
耳風伯神名吒君號曰長育雨師神名馮修
號曰樹德諸神常當存念之令與司命君司
録君共削去某死籍旣爲眞人長生矣不與
相知存念之即爲疾風暴雨雷電霹靂持子
逺去殺子之身埋子深山投子深淵或爲毒
氣所中衆鬼害人子欲爲道宜致敬之此神
能害人王者之治不可不知也中央之神名
曰黄裳子號曰黄神彭祖中央黄帝君也與
中太一并治度人命愛養善人成就人常侍
黄天眞人人亦有之常侍眞人名曰子丹給
神所得兆欲志道常思念之即不飢渴長生
乆視上爲眞人能致行厨役使鬼神社稷河
伯之神名曰馮夷號曰元梁使者
　　　第十六神仙
經曰八卦天神下遊於人間宿衛太一爲八
方使者主八節日上計校定吉㐫乾神字仲
尼號曰伏羲坎神字大魯子艮神字照光玉
震神字小魯子巽神字大夏候离神字文昌
坤神字揚翟王號曰女媧兊神字一世(注一/云字)
(八/世)常以八節之日存念之其神皆在臍中令
人延年
　　　第十七神仙
經曰丹田者人之根也精神之所藏也五氣
之元也赤子之府男子以藏精女子以藏月
水主生子合和陰陽之門户也在臍下三寸
附著脊膂兩腎根也丹田之中中赤左青右
黄上白下黑方圓四寸之中所以在臍下三
寸者言法天地人天一地二人三時四故曰
四寸法五行故有五色清水鄕敖丘里丹田
名藏精宫神姓孔名丘字仲尼傳之爲師也
兆常以夜半存心之赤氣上行至絳宫華蓋
各右繞之太一入黄庭滿太倉養赤子復入
太淵忽忽不知所在復念太一氣還入丹田
中止常念太一玄光道母養眞人子丹正吾
身也自兆名也勿忘之
　　　第十八神仙
經曰大腸小腸爲元梁使者主逐捕邪氣三
焦關元爲左社右稷主捕奸賊上焦元氣上
入頭中爲宗廟兆身與天地等也天地萬物
不可犯觸也天地之神則知之矣而人身體
四支亦不可傷也有痛癢者神亦知之由是
言之昭然明矣天不可欺地不可負修身愼
行勿令懈怠也兆欲除邪氣治百病啄齒二
七過祝曰
左社右稷元梁使者逐捕灾殃急急如律令
五咽一咒三十咽止一日一夜三百六十咽
三十日邪氣去六十日小病愈百日大病愈
三蟲皆死三尸走出面目生光與神爲友六
祝一止十二爲之一周
　　　第十九神仙
經曰兩腎間名曰大海一名弱水中有神龜
呼吸元氣流行作爲風雨通氣四支無不至
者上有九人三三爲位左有韓衆右有范蠡
中有太城子左爲司徒公右爲司空公中有
太一君左有青腰玉女右有白水素女中有
玄光玉女玄光玉女者道元氣之母也左有
司録右有司命風伯雨師雷電送迎仙人玉
女宿衛門户故名曰太淵之宫先正紫房宫
太一玄女赤子故玄女常戴太白明星耳著
太明之珠光照一身中即延年而不死也
　　　第二十神仙
經曰胃爲太倉三皇五帝之厨府也房心爲
天子之宫諸神皆就太倉中飮食故胃爲太
倉日月三道之所行也又爲大海中有神龜
神龜上有七星北斗正在中央其龜黄色狀
如黄金盤左右日月照之故臍下爲地中中
有五岳四瀆水泉交通崑崙弱水沈沈滉滉
玄冥之淵也日月之行故天晝日照於地下
萬神皆得其明人亦法之晝日下在臍中照
於丹田臍中萬神皆得其明也夜日在胃中
上照於胷中萬神行遊嬉戲相與言語故令
人有夢也天不掩人不備故召其神問善惡
吉㐫之事令賢者自愼也夜月在臍中下照
於萬神晝月在胃中上照胸中萬神更相上
下無有休息故胃中神十二人諫議大夫名
曰黄裳子黄騰子中黄子主傅相太子玄光
玉女主取金液神丹芝草玉液松脯諸可飮
食者立至矣
　　　第二十一神仙
經曰兆審欲得神仙當知天地父母赤子處
兆汝爲道不可不知此五神名也當自苦耳
知之行之堅守之常念之即神仙矣經中俱
有但當心解耳旣知其神當須得太一神丹
金液乃得神仙耳諸神元氣虚無無爲自然
爲聖人耳不爲俗人所施也兆不能服神丹
金液勞精思念當自苦耳故謂兆汝晝日常
念臍中有日赤黄精氣光明照於臍中胃中
有月白光赤黄精氣項滿胃中暮卧念日在
胃中赤黄精氣光明照於胷中月在臍中赤
黄白光精氣照於臍中以此爲常萬世無止
　　　第二十二神仙
經曰頭髪神七人七星精也神字禄之兩目
神六人日月精也左目字英明右目字玄光
頭上神三人東王父也腦户中神三人泥丸
君也眉間神三人南極老人元光天靈君也
兩耳神四人陰陽之精也字嬌女鼻人中神
一人名太一字通廬本天靈也口旁神二人
厨宰守神也口中神一人太一君也字丹朱
頤下神三人太陰神也頸外神二人玉女君
也兩手中神二人太陽之精也字魂陰項中
神二人字上間也肩背神二人少陰少陽之
精也字女爵胷中神二人虎賁神也兩乳下
日月也日月中有太神各一人王父母也兩
腋下神二人魂魄兆神也小腹中神二人玉
女也兩陛内神二人亦玉女也字陰隱兩脛
神二人金木神也字隨孔子兩足神二人太
陰之精也字柱天力士頭髪神字禄之兩耳
神字嬌女兩目神字英明玄光鼻孔中神字
通廬口神字丹朱肩背神字朱雀一云字女
爵兩手神字魄陰上元神字威成子中元神
字中黄子下元神字明光子一云字命光陰
神字窮英兩陛神字陰隱兩膝神字樞公兆
欲卧瞑目從上次三呼之竟乃止其有病痛
處即九呼其神令治之百病悉去即爲神仙
矣
　　　第二十三神仙
經曰肺神八人大和君也名曰玉眞宫尚書
府也其從官三千六百人乘白雲氣之車驂
駕白虎或乘白龍心神九人太尉公也名曰
絳宫太始南極老人元光也其從官三千六
百人乘赤雲氣之車朱雀爲蓋丹蛇爲柄驂
駕朱雀或乘赤龍肝神七人老子君也名曰
明堂宫蘭臺府也其從官三千六百人乘青
雲氣之車驂駕青龍或乘白鹿膽神五人太
一道君也居紫房宫乘五彩玄黄紫蓋珠玉
雲氣之車驂駕六飛龍從官三千六百人脾
神五人玄光玉女子丹母也乘黄金珠玉雲
氣之車驂駕鳳凰或乘黄龍從官三千六百
人眞人子丹在上卧胃管中黄雲氣爲帳珠
玉爲牀食黄金玉餌飲醴泉玉液服太一神
丹噉玉李芝草存而養之九年成眞矣千乘
萬騎上謁太上黄道君東謁王父西謁王母
南謁老人元光之前眞人得道與天地合元
陽子丹者吾也吾道成乃去白日昇天或乘
黄金雲氣珠玉之車驂駕六飛龍轡無極之
馬從官凡萬八千人天師大神使萬八千人
來下著吾身合三萬六千人故能白日昇天
也胃神十二人五元之氣諫議大夫也臍中
神五人太一八人凡十三人合二十五人五
行陰陽之神也神龜之上神三人玄女虛無
道母也腎神六人司徒司空司命司録司𨽻
校尉廷尉卿也乘神龜之車駕六鯉魚一云
白魚玄白雲氣之蓋丹田神三人人之根也
三合成德以應道數也三焦神六人左社右
稷風伯雨師雷電霹靂也大腸小腸神二人
爲元梁使者虎賁神二人爲力士在朱雀闕
門延年益壽爲齡下侍眞人鳳凰閣玄谷神
五人大將軍司馬也陰神三人上將軍也萬
神之精也男子字窮英女子字丹城天之神
萬八千人人之神萬八千人都合三萬六千
人共舉一身昇天即神仙矣
　　　第二十四神仙
經曰東方之神女名曰青腰玉女南方之神
女名曰赤圭玉女中央之神女名曰黄素玉
女西方之神女名曰白素玉女北方之神女
名曰玄光玉女左爲常陽右爲承翼此皆玉
女之名也五行之道常以所勝好者爲妻假
令今日甲乙木木勝土則甲以巳爲妻故言
甲巳乙庚丙辛丁壬戊癸此皆夫妻合會之
日也言肝膽木也木帝以中宫戊己素女爲
妻他皆效此此二神玉女之來敬而侍之愼
無妻也妻之殺人終不得道也兆欲爲道愼
勿婬婬即死矣此玉女可使取玉漿致行厨
也
　　　第二十五神仙
經曰太上神字元光太一君其欲得太一之
神也非心神也乃天神南極老人元光也下
在人心中常以平旦日中甲午日丙午日呼
之曰南極老人元光太一君(某甲)欲願得太
一神丹長生之道因瞑目念心中太一童子
衣絳章單衣其色正赤黄如日九十息頓止
心中神字光堅中太一中極君也在脾中主
養兆身常以鷄鳴食時日西黄昏時辰戌丑
未日呼之曰中極光堅太一君(某甲)欲得眞
人神仙黄庭之道因瞑目黙念黄氣滿太倉
胃管中脾上有一黄人五十息頓止心下神
字玄谷北極君也玄光道母也常以夜半時
甲子丙子戊子庚子壬子日呼之曰北極君
玄谷道母(某甲)願欲得金液醴泉可飲食者
因瞑目念腎間有白氣中有神龜龜上有玄
女女右有司命左有司録見之呼曰司命司
録六丁玉女削去(某甲)死籍著玉曆生録皆
當言長生故曰能知三神字可以還命延年
此三神者乃天地神道君三元君字也人之
先也常念勿忘也三元天之貴神是也
　　　第二十六神仙
經曰子欲爲道當先歷藏皆見其神乃有信
有信之積神自告之也先念天靈君天靈君
青身白頭正在眉間思之三日即見其神念
玄膺狀正赤生光念咽喉中正白如銀環十
二重凡三日念遍乃念肺色正白名曰鴻鴻
七日念心色正赤名曰呴呴九日念肝色正
青名曰藍藍三日念膽色正青名曰護護三
日念脾色正黄名曰俾俾五日念胃色正黄
名曰旦旦五日念腎色正黑名曰㵱㵱三日
念臍中太一色赤人名曰玉靈子三日念大
腸正白色名曰胴胴一作洞洞七日念小腸
色正赤名曰契契九日念丹田色正赤中有
赤人名曰藏精三日念玄丈方丈其中有人
到住七日念金玉印乾燥完堅三日念玄英
正黑潤澤有光三日念兩脾一作陛左右脾
内各有一玉女衣絳帔襦青裙正立兩陛上
三日念兩足下各有一人正白三日念爲道
竟矣不出靜室辭庶俗赴清虚先齋戒節飲
食乃依道而思之
　　　第二十七神仙
經曰子審欲爲道神仙不死當先去三蟲下
伏尸三日百六十息食氣三十通一止九十
通一休息日四爲之常以夜半鷄鳴時祝曰
東方青牙紫雲流霞飲食青牙服食朝華三
咽之南方朱丹煥耀徘徊服食朱丹飲以丹
池三咽之中央黄氣黄庭高仙服食黄氣飮
之醴泉三咽之西方明石皓靈金質服食明
石飮以金液三咽之北方玄滋玄珠潤滋服
食玄滋飮以玉飴三咽之如此三十日三蟲
皆死伏尸走去而三神正氣自安定伏尸不
敢復還兆身中即神仙不死玉字金名乘雲
而上昇


雲笈七籤卷之十八

















雲笈七籤卷之十九優九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
老子中經下(一名珠/宫玉曆)
　　　第二十八神仙
經曰常以六甲之日平旦時拊心祝曰
蒼林玄龜流水如河炎火周身(身一/作宫)安能知
他道來歸巳道來歸巳因念肝色正青潤澤
生光其上高危在左方次念膽色正青圓中
黄外青潤澤清泫傍生拊心著肝肝覆其巓
此道之始也念之旣畢乃呼其神曰肉(一本/作皮)
子藍藍與巳爲友留爲巳使某欲得太一神
丹服食之令(某甲)長生勿去某身常在紫房
宫中與道合同也因瞑目念日精青氣來下
著身入鼻孔中念肝色青氣與之合於目前
來入口中咽之三七而止思行青氣周徧一
身中九十息止至乙日復存其神呼曰太一
紫宫(一作/紫房)素女與巳爲友留爲巳使(某甲)欲
得太一華符服之至甲寅乙卯之日復存之
　　　第二十九神仙
經曰常以六丙之日禺中時拊心祝曰
朱雀丹液天海地河願求不死服食天和(天/和)
(一作/至和)因瞑目念心色正赤如日在肺葉間乃
止念日精赤黄氣來在目前入口中咽之三
九而止思行赤氣周遍一身中百八十息止
呼其神曰李尚(李尚一/作李常)魯子與巳爲友留爲
巳使(某甲)願求太一神丹如金汋可飮食者
常在絳宫中與己合同至丁日復存其神呼
曰天皇絳宫玉女與巳爲友留爲巳使某甲
欲得天皇長生之道至丙午丁巳之日復存
之
　　　第三十神仙
經曰常以六戊之日鷄鳴時日西黄昏時柎
心祝曰
天道天道願得不老壽比中黄昇天常早願
延某命與道長乆因瞑目念脾中黄氣來上
至口中上念天精黄氣來在目前入口中咽
之三五而止思行黄氣周遍一身中百五十
息止呼其神曰玄光玉女養子赤子眞人子
丹服食元氣飲宴醴泉故言一身神有父母
凡三人至巳日復存之呼其神曰眞人黄庭
玉女與巳爲友留爲巳使某甲欲求眞人黄
庭神仙之道至戊辰巳未戊戌巳丑之日復
存之
　　　第三十一神仙
經曰常以六庚之日日哺時拊心祝曰
本子本子白雲卒起霧合萬里願雲來歸巳
常爲我使反復仙命終而復始因瞑目念肺
色正白令白氣來止至口中念曰天精白氣
來下在目前入口中咽之三七而止思行白
氣周遍一身中百四十息止呼其神曰先生
□□與巳爲友留爲巳使奉持華蓋金液玉
英常在勿出侍我道君共合爲一身至辛日
復存其神曰光黄玉堂青腰玉女與巳爲友
留爲巳使(某甲)欲得彭祖長生不死之藥服
之至庚申辛酉之日復存之
　　　第三十二神仙
經曰常以六壬之日夜半時拊心祝曰
願睹天鏡玄滋玉池還白使黑常爲嬰兒神
來歸巳五藏相隨因瞑目念兩腎間白氣周
行一身中十二遍翕然布散流行四肢乃復
念兩腎巍隗狀如雙鯉魚右黑左赤俠脊而
居炫耀光明相照一身中乃念青天太清元
氣下在目前入口中咽之一九而止思行太
清白元氣周遍一身還藏丹田中呼其神曰
司録六丁玉女削去某死籍使某甲長生上
爲眞人十二太一皆當言生至壬子癸亥之
日復存之
　　　第三十三神仙
經曰所存念五藏神皆畢乃更念玄釐玉英
金液恒勿忘也更念玄釐欲其潤澤而起行
列也别念玉英其中有一人大回倒竪小童
子服飾也存之欲令堅强長大自倍也念金
液欲令其乾燥而緩也如紫穀盛水銀也念
此盡遍而復存之法十二周精神處之和氣
自來百病去除壽命與天地期長生無極安
知死時
　　　第三十四神仙
經曰食日之精可以長生緣兹上天上謁道
君其法常以月一日二日五日七日九日十
一日十三日十五日日初出時被髪向日瞑
目念心中有一小童子衣絳衣文彩五色灼
灼正赤兩手掌中亦正赤以兩手掌摩面下
至心止十二反爲之念天日精正赤黄氣來
下在目前存入口中咽之一九以手摩送之
拊心祝曰
景君元陽與我合德俱養絳宫中小童子須
臾復念心下至丹田中止以手摩送之以日
託心心得日精巳乃神仙矣
　　　第三十五神仙
經曰食月之精以養腎根白髪復黑齒落更
生巳乃得神仙常以夜半時思腎間白氣周
行一身中上至腦户下至足心自然之道易
致難行常以月十五日向月祝曰
月君子光與我合德養我丹田中小童子因
瞑目念月白黄精氣來下在目前入口中咽
之三七而止以手摩送之下至丹田之中丹
田中氣正赤氣中有一人長九分小童子也
衣朱衣故丹田中赤外黑左青右黄上白五
色氣已具但以其月託腎腎得月精乃得陞
沈丹田中赤者太陽之精也心火之氣也其
外黑者太陰之精也腎水之氣也其左青者
少陽之精也肝木之氣也其右黄者中和之
精也脾土之氣也其上白者如銀盤而照覆
之者少陰之精也肺金之氣也其中有五人
即五藏之太子也五行之精神也人須得丹
田成乃爲眞人故生子仁者肝之精也禮容
者心之精也義慧者肺之精也和樂者腎之
精也忠信篤厚者脾之精也辯勇者膽之精
也緩和者膽之氣衰也盲者肝之氣衰也懦
者肺之氣衰也癲者心之氣衰也濡者腎之
氣衰也不肖喑聾者脾之氣衰也其五藏衰
者皆自見於巳也憂悲不樂則傷肝傷肝則
目瞑頭白當思腎心以養之淫樂過度即傷
腎傷腎則腰疼痛身沉重大小便膿血思肝
肺以養之恚怒則傷心傷心則病狂吐血思
肝脾以養之遭患憂難則傷肺傷肺則思脾
腎以養之飲食絶飽酒醉過度則傷脾傷脾
則思心肺以養之令其子母相養之即病愈
疾除(求神仙之人惡傷/五藏學士明照之)
　　　第三十六神仙
經曰食太極之精乃得長生常以六戊之日
時加其辰(辰一/作神)道士於室中冠帶北向再拜
曰皇天上帝太上道君魯孫小兆壬甲好道
願得長生暮夜卧上念北斗太極中央大明
星精正黄氣來下在兆目前入口中咽之三
五而止黄精氣塡滿太倉黄庭中下至丹田
中乃念絳宫中有一赤人紫房宫中有五人
太一君在其中老子仙人仲成子在左太和
曲文子在右明堂宫中有玄光玉女左有黄
裳子右有中黄眞人俱宿衛眞人子丹也乃
復下念玉堂三公呼曰司録六丁玉女削去
(某甲)死籍令某甲長生氣定乃復念眞人子
丹在胃管中祝曰
玄光玉女養我眞人子丹服食元氣飮宴醴
泉以北斗中極託脾脾得斗極之精乃爲眞
人
　　　第三十七神仙
經曰肺爲尚書肝爲蘭臺心爲太尉公左腎
爲司徒公右腎爲司空公脾爲皇后貴人夫
人膽爲天子大道君胃爲太倉太子之府也
吾之舍也大腸小腸爲元梁使者下元氣爲
大鴻臚中元氣爲八十一元士上元氣爲高
車使者通神於上皇故肺爲玉堂宫心爲絳
宫朱雀闕門腎爲北極幽闕玄武掖門脾爲
明堂侍中省閣也胃爲上海日月之所宿也
臍爲下海日月更相上下至胃中故太初者
元氣之始也道也一也心上爲天太始者爲
萬物之始也山川也地也爲腎太素者人之
始也精也脾也土也上亦有三宫兩目爲絳
官兩耳爲玉堂宫鼻口爲明堂宫眉間爲郊
山能合三元氣以養其眞人小童子則列然
徹視矣
老君曰萬道衆多但存一念子丹耳一道也
在紫房宫中者膽也子丹者吾也吾者正巳
身也道畢此矣
　　　第三十八神仙
經曰道士鍊水銀消沙液珠玉八石以作神
丹服一刀圭飛昇天宫身常食氣乃得長生
神仙存神食丹乃爲眞人眞人得道上佐上
皇治故眞人以水土溟溟浩浩天地潰潰濛
濛不知所存藏萬八千歲乃成天地人故眞
人以土作人呼吸飲食從騎伏使令土不得
獨處人不得獨存故言黄土本人之先也眞
人去之上昇九天世人無道下入黄泉益土
三升子(一作/了)無骨筋(一本/作肋)故九天丈人有言
曰食於天者以身報天上爲眞人(神仙/戲游)食於
地者以身報地下爲尸鬼食於人者以身報
人骨毛棄捐兆欲爲道勿食飛鳥天之所生
殺之數數減子壽年人畜食之可以爲厨宰
六畜也避六丁神獸類也勿食丁卯兎也丁
丑牛也丁亥猪也丁酉鷄也丁未羊也丁巳
蛇也此大禁之六丁神之諱也乘氣服丹入
室之時無食生物禁食五畜肉五畜肉者馬
牛羊猪狗也但得食鷄子魚耳禁食五辛臰
惡自死之物愼勿食服丹尚可乘蹻禁之
　　　第三十九神仙
經曰道者吾也上上中極君也兆常以日出
時日中時酉時夜半時(一云日/申酉)上念太極中
央太黄星其精氣來下在兆額上眉間止正
赤黄白如日狀以意致之下入口中咽之令
其氣下入絳宫紫房黄庭中咽之三五而止
祝曰
皇天上帝太上道君魯孫小兆壬甲好道願
得長生此吾之氣也吾從此氣生念之萬遍
無止也令兆長生上爲眞人雲車下迎飛昇
天宫上謁上帝南極老人元光之前
老君曰聖人銷珠賢人水玉銷珠水玉其道
同法銷珠者服日之精左目日也水玉者食
月之精右目月也被髪正偃卧瞑目常念兩
目中黄精赤氣來下入口中咽之三九而止
令人神明徹視八方食肺之精常念肺中白
氣來上出至咽喉入口中咽之三七而止令
人神明身生光澤辟邪致神玉女侍之即長
生辟百鬼矣常念身中小童子衣絳衣在心
中央中央即神明也時念心中有紫華蓋下
有一人著赤幘大冠絳單衣銜箭引弩愼然
而嗔即能辟兵役使鬼神矣
　　　第四十神仙
經曰常思頂中紫雲出如車蓋狀如火氣文
彩五色上與天連以意極布之與天相率下
念胃中黄氣如橘忽長稍大身形如日念目
下元氣赤人黄人道氣行布四支登高入日
中(登高一/作登臺)上至絳宫紫房太一祝曰
太一北極敬告諸神常令魂魄安寧無離(某)
(甲)身是謂自然無形者也
　　　第四十一神仙
經曰鬼箭十二可以辟兵常思心中十二芝
莖上與肺連以意挹之名曰鬼箭兆常行之
五兵自辟㐫惡自亡以擊四夷捐撝電光但
間兵楯刀戟金銀天神皆助眞也雷公擊鼓
也太白揚光白帝持弩蚩尤辟兵青龍守門
武夷在庭螣蛇玄武主辟㐫殃白兔擣藥蟾
蜍在傍太一和劑彭祖先當服一刀圭面目
生光身出毛羽上謁上皇此道也使諸神氣
與子合同愼之勿解殆也
　　　第四十二神仙
經曰常以庚申之日申時被髪西南首申地
偃卧縱體瞑目念肺正白潤澤光明中有芝
草莖大如小指其中空而明下與心相連其
中有青赤氣上下交通出心入肺之中念之
至下晡時止肺者人之天也心者人之日也
日氣上出如赤丹之精未嘗有之時人須得
此氣以生耳失此氣者則死矣名曰自然之
道道通神靈矣
　　　第四十三神仙
經曰常念心中赤氣如日内青外黑三合成
德以應道數師曰常以平旦念心中正赤如
日日中有人著大冠赤幘衣絳單衣兆見之
呼曰天皇太一君使(某甲)長生上爲眞人
　　　第四十四神仙
經曰還精絳宫之中法常以月一日十五日
晦日以日初出時被髪東首向日卧以左手
摩兩乳間下至心九反而止柑心言曰神乎
神還絳宫無離己身神乎安君靜處與巳言
語如此三乃止師曰每摩兩乳間者使氣上
下道也拊摩其心存小童子此名虛無還精
絳宫者月三日爲之也神仙之道也
　　　第四十五神仙
經曰元陽赤人太一也元陽道君中太一也
元陽子丹巳吾身也元陽玄光玉女道之母
也元陽皇人太一王也元陽丹田藏精宫也
師曰元者氣也陽者日也當思心中有日日
有赤人著赤幘大冠衣絳單衣次思膽中有
太白明星三光耀而相照星上各有一人衣
絳朱衣冠九德之冠道君在中央左有老子
仲成子右有太和曲文子凡五人是一也次
念脾上正黄中有日日中有三人道母玄光
玉女在中央左有黄裳子右有中黄直次念
胃管中有眞人子丹坐珠玉之狀上黄金色
雲氣爲帳玉女小童子侍之次念臍中太一
衣五彩朱衣冠三絳之冠左青人右有白人
前有赤人後有黑人次念丹田中有赤氣赤
氣中有三人赤人在中央左有青人右有黄
人赤氣繞之内青外黑上白中黄念此畢卧
有所見神氣來語人也
　　　第四十六神仙
經曰常念脾中有黄氣升上至口中咽之三
五而止即飽矣可以辟穀坐在立亡師曰常
思脾中有日日中有黄金匱匱中有書封之
以黄玉□□廣三寸字曰威喜精而思之則
耶自出兆能見而讀之心開目明即時神仙
矣
　　　第四十七神仙
經曰常思念胃中正自如凝脂中有黄氣塡
滿太倉上至口中咽之即飽師日胃者太倉
也諸神皆就太倉中飲食中黄金釜金甑玉
女小童主給使之故呼曰黄裳子致行厨矣
　　　第四十八神仙
經曰腎者元氣之根也常思腎間白氣上昇
至頭中下至足心十指之端周行一身中十
二遍而止手足皆熱可以不飢不渴不寒令
人不老白髪復黑兆常念行之
　　　第四十九神仙
經曰常以月朔望日思兩腎間白氣上頂中
下至足心神龜五彩爲甲文若總系上有玄
光玉女二公相對坐前有太一後有玄冥司
録司命共議死生人精念之三十息止咒曰
司録君司命君六丁玉女削去某死籍著上
生文此當言長生神龜呼吸吐故納新恣意
所爲白龜之神元氣布行四友皆温人須得
腎氣神龜呼吸乃生耳常以甲子日及壬子
日存行之即長生矣
　　　第五十神仙
經曰常以甲午之日日中時被髪南首偃卧
瞑目念臍下三寸丹田中黄其氣正赤大如
手掌其外黑次其外青臍上有白氣覆之肺
氣也左有青右有黄各大如手掌此三者肝
氣脾氣肺氣師曰丹田中赤者太陽氣其外
黑者太陰氣次外青者少陽氣三合成德三
氣守之即長生矣
　　　第五十一神仙
經曰心爲虚腎爲元虚氣以青上爲天元氣
以寧下爲地入於太淵故虚氣生爲呼元氣
生爲噏心爲日腎爲月脾爲㪷心氣下腎氣
上合即爲一布行四友不休息故心爲血腎
爲氣合即流行名曰脉脉者魂魄人之容也
魂魄以去主人寂寂故伯脉盡即氣絶氣絶
即死矣是以爲道者不可不存其神養其根
益其氣兆汝弩力弩力將去矣眞人得道萬
八千歲一會道士得道千歲一會故作中經
以遺後世本上皇藏之金匱道人得千金勿
傳出也
　　　第五十二神仙
經曰三元之日會合於己亥三元者太一太
陰宫氣是也三元俱起己亥太一左行歲一
辰害氣右行四孟歲行一孟太陰右行三歳
一辰九年行方四九三十六年三元俱合於
亥三合之歲水旱兵飢灾害並起三合之歲
陰陽隔并感天動地害氣流行晝行則傷穀
中有人即疾疫中穀即飢貴兆汝居其間不
能自生也可不弩力勉時學道哉當期之世
水旱蝗蟲五穀飢貴兵革並起人民疾疫道
路不通負老提㓜散流他方其父母妻子兄
弟哀氣内發摧肝絶腸略爲奴婢不知縣鄉
於期乃欲學道豈不晚哉豈不晚哉吾深戒
子存神作丹早自防即遭亂世逺去深藏聖
主明世道可照而行也故天地之會四十五
歲一小貴九十歲一小飢一百八十歳一大
貴三百六十歲一大飢五百歲賢者一小千
歲聖人一小聚三千六百歲聖人大會萬八千
歲眞人一小出治三萬六千歲至極仙人一
出治三百六十萬歳天地一大合元氣溟滓
濛鴻元形人爲萬物不知東西南北人化爲
禽獸禽獸化爲人眞人乃在元氣之上仙人
乃在絶域無崖之際道人隱居可以貴重也
　　　第五十三神仙
經曰天都京兆合在勾陳之左端號曰安德
君主與天太一北君共□計說諸神主人魂
魄會於南極有録者延壽衆神共舉之無録
者終矣司命絶去之人魂魄會於北極有功
德於人天地萬物者子孫富貴壽考鮮明身
得封侯復出爲人無德者有三一曰殘賊酷
虐害逆天地四時二曰咒咀嫉妒淫泆慢易
天地神靈三曰不孝不忠盗竊陰賊推埋殺
人犯此三者子孫絶滅人生自有三命至娶
婦嫁女復定其一命移徙葬埋復定其一命
得吉身者壽考子孫富貴得㐫者死子孫貧
困屯汝居世間當何著於天地神可畏也故
天置日月北斗二十八宿五星主之六甲六
丁諸神主行民間兆汝不知汝甚可畏之常
復有邪鬼精魅至於家思不祥里社水土公
司命門户井竈清溷太陰水瀆皆能殺人者
兆汝欲却邪辟鬼當被符次服神藥符者天
地之信也藥者人丹也益其氣力身輕堅强
即邪氣官鬼不能中人也即成神仙矣鬼者
神之使也鬼見天信即去矣人亦有之京兆
舍中極鄕璇璣里夏里黄公字德皇正在臍
中央太一是也一名玉靈子衣五彩朱衣總
閱黄神常以八月秋分之日案比計□常先
之一日後之一日正節之日凡三日入室勿
出常以鷄鳴時思之平旦兆悅之至日禹中
時止爲之三日被髮西北向偃卧縱體無令
他人見之豫勑家中人無得有聲先齋戒沐
浴至其日入靜室中安心自定先祝之曰魯
孫小兆(某甲)好道願得長生今日秋分之日
天帝使者夏里黄公來下入吾身中案比總
閱諸神不得逋亡皆當來會從上三呼之比
爲之日三呼之三日九呼之日中乃止即言
曰司録六丁玉女削去某死籍更著某長生
神仙玉曆急急如律令即日有天帝無極君
教自應曰諾下床回向再拜謝天神一身道
畢此矣
　　　第五十四神仙
經曰子欲知眞人仙人何類仙人衣揲衣生
毛羽眞人無影衣五彩朱衣其居無常處東
春南夏西秋北冬浮游名山崑崙蓬萊大郢
九域之上時上謁上謁上皇故眞人得道八
千萬歳乘珠玉雲氣之車駕元極之馬時乘
六飛龍佐上皇治中仙之士中天而上乘雲
徃來歷越海江下仙之士法當尸解晦日朝
會拜禮不得解怠當爲神使道非有所異也
但有尊卑等故耳故百歳之人黄頭髪二百
歲之人兩顴起三百歳之人萬物耳四百歲
之人面縱理五百歲之人方瞳子六百歲之
人脅助胼七百歲人骨體塡八百歳之人腸
爲筋九百歲之人延耳生千歳之人飛上天
上謁上皇太一爲仙眞人重瞳子故能徹視
八方食芝服丹即不老人萬八千歲更爲童
子男八女七從此始
　　　第五十五神仙
經曰子欲制百邪百鬼及老精魁常持符利
劔亭水瓮上於中視其形影凡行出入卒逢
非常恠物於日月光中視其形影皆可知也
以丹書制百邪符置於瓮水上邪鬼見之皆
自然消去矣諸精鬼魅龍蛇虎豹六畜狐狸
魚鱉龜飛鳥麏鹿老木皆能爲精物犯人者
符刻之斬之付河伯社令常召今日直符使
六丁神守之宿衛左文字在八十一首玄圖
六甲宫四十九眞中亦有珠胎七機華蓋清
觀皆能制百邪此四符者惡穢人不可服也
當被服威喜巨勝左契右射太極太清太玄
陽章叅天包元氣太虚此大道也可常被服
無所不防亦無禁忌也上制文曰皇天上帝
太上道君魯孫小兆(王甲)好道願得長生所
願從心來自在心也不多言上封文曰皇天
上帝太上道君天一太一北斗君日月陰陽
君司命君司録君魯孫小兆王(某)好道願得
長生唯司命司録君削去死籍更著長生玉
曆仙籍定爲眞人(臣某)即日除爲太一使者
再拜受命上皇道君中黄門子再拜著契封
符傳當清潔先解過常以西四時除日及八
節日以酒脯於東流水上解過南流亦可神
仙玄圖曰玉曆五十五章姓名符信本在上
皇金匱玉笈玉笥中封之九重兆得之愼勿
妄傳子愼之勿受錢之得其人即傳之可得
神仙吾時時自案行此三篇三篇上下中經
也吾常使司命教鬼守汝勿妄增減吾文一
字不具吾即知之兆汝愼之愼之如吾言符
與下字以丹青之此吾之信也兆汝審欲神
仙當先服還丹金液存神即時仙矣上爲眞
人兆汝不服神丹金液當自苦耳爲寒温風
鬼所繫司命不救汝也道神無奈汝何兆爲
道温衣適食守虚無爲自然鬼亦不能救殺
也年壽終竟自死矣何以言之以其不堅守
神故也譬猶萬物之生非欲求死但自然老
枯槁腐死其人亦如此矣吾以喻汝努力求
師吾教八十一弟皆仙其十人布在民間遊
□穀仙吾越度秦項不出爲漢出合於黄世
見吾大吉


雲笈七籤卷之十九
















雲笈七籤卷之二十優十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　三洞經教部
　　經
太上飛行九神玉經(一名金/簡内文)
太上大道君告北極眞公曰吾昔遊於北天
策駕廣寒足踐華蓋手排九元逸景雲宫遨
戲北玄逍遥朔陰之館賞於洞毫之門眄璇
璣以召運促劫會以舞輪歎萬物之凋衰俯
天地而長存乃覺九星之奇妙悟斗魁之至
靈也夫九星者寔九天之靈根日月之明梁
萬品之淵宗也故天有九氣則以九星爲其
靈紐地有九州則以九星爲其神主人有九
孔則以九星爲其命府陰陽九宫則以九星
爲其門户五嶽四海則以九星爲其淵府五
九參列綱維無窮制御天宿迴轉三辰調理
四五致天地得存萬品之所宗神仙之所憑
夫天無九星則無以爲高清地無九星則無
以爲至靈人無九星則九孔不明上帝兼之
以通眞神仙憑之以得成五行乘之以致度
萬物禀之以得生也天清地靜則九星煥明
天激地否則九星翳昏璇璣召劫度之期天
關運五行之氣輪空洞之大輻促九天之應
會是以神光轉灼玄監萬生傍行越位以告
灾祥天地所以有大運之交百六應符皆九
星緯轉數終所以陰陽勃蝕二氣否激天飜
地覆九海冥一金玉化消毫末不失也悉九
星之所迴璇璣之所促明天地之用玄綱之
妙得其中則有空常隱步藏景逃形變化三
辰萬物立成黑點隱淪二十五名其趣幽微
秘不下傳上有九辰華君中有九皇夫人魂
精魄靈皆九斗之威神吐煥七曜之光流映
九天之門洞朗幽虚無毫不彰也其星陽芒
則爲流金火鈴陰芒則爲豁落七元皆高上
之靈策元始之威章也龍飛尺素之訣隱諱
口口之中列帛華晨之下羊雁禮天以招眞
則玄光曲照於盟場九晨下降於靈宇夫人
懽悅於寢席玄斗記名於隱書有知此道存
之便足以免大劫之會度洪灾於甲申也修
之二七年便得晏鴻翮而騰翔斥紫霄而升
晨也此玉清之上道不比上清之中仙也玉
清則上清之高眞上清則太清之高神太清
則飛仙之高靈凡行玉清之道出則諸天侍
軒給玉童玉女各三千人建三七色之節駕
紫雲飛軿十二瓊輪前導鳳歌後從玄鈎六
師啓路飛龍翼轅其位准高仙列圖玉清行
上清之道出則五宿侍衛給玉童玉女各一
千五百人建紫毛之節駕飛雲丹與前吹鳳
鸞後奏天鈎玄龍啓道五帝參軒位准上清
左右位𡖖行太清之道出則五帝侍衛給玉
童玉女各八百人建五色之節駕龍輿飛煙
前嘯九鳳後吹八鸞白虬啓道太極參軒故
眞中有高卑玄中有階次也玉清之道玄逺
絶邈不比中眞及飛仙之徒九星上法玄映
之道吾昔受之於元始於今七億萬劫經天
地成敗萬品衰滅而其道獨存今猶修之於
雲景之上而不能忘之於時節者意玩此道
高妙愛樂夫人接遇也况來生始學飛晏之
舉而不知幽尋步空之法何由得披重霄之
門觀天地之始終乎旣無此道與九晨乖域
夫人絶遊也徒有玄名帝録超卓高騰正可
得策駕雲龍遊眄五嶽但不死而已如此望
踐斗魁旋步華晨騰景玉清當未有期也子
方當匡御劫運封掌十天科簡玄録理判神
仙冝受此法以綜萬生今出相付子秘而修
焉九晨眞人曰行飛步之道先一日沐浴齋
淨是日於中庭布星圖隨斗建也北向長跪
燒香於玄冥星下叩齒三十六通閉眼存歲
星在左脇太白星在右脇熒惑星在頭上辰
星在臍下鎭星在心次覆衣九星先舉左手
屈於頭上如斗勢存陽明星在左手掌中陰
精星在左肘上眞人星在左乳上玄冥星當
心(故燒香於玄冥星下而/啓事因心而應天明也)
丹元星在右陛上北極星在右膝頭上天關
星在右足胚上輔星在臍下弼星在頭上畢
微咒曰
衣天斗戴金巾乘魁綱入斗門朝眞人拜華
晨二十八宿覆絡我身乘空步虛飛升自然
畢咽氣九過止次舉右手如斗勢臨頭上存
陽明還右手掌中陰精星右肘上眞人星在
右乳上玄冥星當心上丹元星在左䏶上北
極星在左膝頭上天關星在左足胚上弼星
在左目上輔星在右目上畢微咒曰
我乘天綱步九元履斗魁行飛仙得天心萬
神懼隱形藏景變化萬端敢有千試收繫斗
門掃除不祥正眞明分左煥火鈴右輝靈幡
威光萬里嘯命立前玉帝所咒靡不如言畢
咽氣十六通止次乘斗旋行斗星之外步斗
魂魄從天樞星上對陽明次登天璇天機以
次周於隱元徃反三過畢於隱元星上歌三
洞飛空章而登陽明也(便立思夫人/形象如左也)
第一天樞星則陽明星之魂神也天樞星威
而不曜光而不照潜洞太虚圍九百二十里
對陽明星之西北門其星則號元斗宫魁精
玄上眞皇夫人姓明通諱甖玄眞名上精頭
建飛雲華頽之髻餘髮散至腰衣紫黄青三
色之□帶九鈴之綬口恒吐青氣之光以注
於陽明星上以明星之煥也修飛步之道當
思夫人姓諱形像然後咒則魂神澄正明星
懽悅天光洞映使魂影俱飛登晨也并足上
天樞星上對陽明星左手撫心右手指陽明
星叩齒九通咽液九過閉氣三息而微呪曰
天妃九星凝氣結眞七曜纏絡號曰玉晨上
建華蓋下躡斗魁身乘天機飛步瓊軒魂精
魄靈與形合仙保元日月天地長存隨運變
化夫人齊連上昇九天浮景自然畢閉氣三
息次左足躡天璇進右足與左足并通氣
第二天璇星則陰精星之魂神也天璇星景
而逺映照而不煥潜洞太虚圍五百五十里
對陰精星之西門其星則號玄斗宫虚精上
玄皇夫人姓玄鏡諱鬱勃光眞名金歸頭建
飛雲華頽之髻餘髮散至腰衣飛錦羅裙鳳
文錦帔帶靈飛紫綬口恒吐黑氣之光以注
於陰精星上以明星之暉曜也修飛步之道
當思夫人姓諱形像並足上天璇星上對陰
精星左手撫心右手指陰精星叩齒九通咽
液九過閉氣九息而微呪曰
北玄皇靈九上開清玉華潜映緯絡紫庭今
日飛步萬道通明魂魄澄正安附我形無使
飛翔同升北星上噏玄精飲以玉泉變化九
微保命天靈畢閉氣三息次進左足躡天璣
星次右足來并通氣
第三天璣星則眞人星之魄精也天璣星猛
而不顯暉而不曜潜洞太虚圍七百七十里
對眞人星之東南門也其星則號上精宫靈
妃元皇夫人姓常明諱化雲眞名流爓頭建
晨嬰寶冠衣飛雲明光錦□帶六山飛晨之
綬口恒吐黄氣之精以注眞人星上以明星
之曜也修飛步之道當思夫人姓諱形像并
足上天機星上對眞人星右手撫心左手指
眞人星叩齒九通咽液九過閉氣十二息而
微呪曰
靈妃元皇九星中眞上理璣度總監諸天下
試群方遊景紫煙是日上吉皇道敷陳潤流
九外曲灑我身飛行羽步上入帝晨與皇同
眉永享劫年畢閉氣三息次進左足躡天權
星進右足與左足并通氣
第四天權星則玄冥星之魄精也天權星微
而隱隱而同映潜煥太虚圍八百里對玄冥
星之東門也其星則號綱極宫上靈神妃華
皇夫人姓開生諱運明眞名嬰關頭建七稱
之冠衣緋羅鳳文之□帶金眞玉光口恒吐
赤氣之精以注玄冥星上以明星之煥曜也
修飛步之道當思夫人姓諱形像并足上天
權星上對玄冥右手撫心左手指玄冥叩齒
九通咽液三過閉氣三息而微呪曰
神妃上靈號曰華皇安鎭華蓋北上之宫左
侍玉女右衛靈童道引七精九暉之光爲我
致眞飛步天綱使我魂魄俱昇帝堂畢閉氣
三息次進左足躡玉衡進右足與左足並通
氣
第五玉衡星則丹元星之魂靈也玉衡星大
而嘿踊而不煥潜洞太虚圍七百二十里對
丹元星東北門也其星則號紀明宫北上金
蓋中皇夫人姓元方諱神武眞名勃頭建紫
晨飛華之冠衣九色之□帶神虎玉文口恒
吐白氣之光以注丹元星上以明星之暉也
修飛步之道當思夫人姓諱形像并足上玉
衡星上對丹元星右手撫心左手指丹元叩
齒三通咽液三過便閉氣三息而微呪曰
皇華中妃上元所居九斗吐暉精煥八嵎流
煙鬱勃散靈朱廬使我魄靈天地同符形魂
俱昇駕空策虚玉光纏絡丹軿紫輿飛行北
上參受隱書畢閉氣三息次進左足躡闓陽
星進右足與左足並通氣
第六闓陽星則北極星之魄靈也闓陽星朗
而潜照暉而不煥洞微太虚圍七百七十里
對北極之下開北洞之門也其星則號紫極
宫安上晨華元皇夫人姓王元諱根華眞名
冥會頭建玉晨進賢之冠衣飛青羽□帶流
金火鈴口恒吐緑氣之精以注北極星上以
明星之曜暉也修飛步之道當思夫人姓諱
形像並足上闓陽星上對北極星而左手撫
心右手指北極叩齒三通咽液五過閉氣五
息而微呪曰
九天上帝黄華之宗運轉璇璣總輪八方使
我飛步躡紀天綱反覆交并三五縱横通靈
八微羽衣玄黄龍輿玉景飛行太空長享眉
壽天地同功畢閉氣五息次左足躡揺光星
進右足並通氣
第七揺光星則天關星之魂太明也揺光星
則光轉空洞迴旋天關也潜煥太虚圍九百
里上對天關星之南門下對北極星也其星
則號運天宫玉華靈皇夫人姓度元諱終會
眞名啓光頭建飛華頽雲之髻餘髮散至腰
衣七色夜光雲錦之裙九色錦帔九天威靈
玉策口恒吐赤氣之精注天關星上以明星
之大光也修飛步之道當思夫人姓諱形像
并足上揺光星上對天關星而左手撫心右
手指天關叩齒九通咽液九過閉氣三息而
微呪曰
天地迴轉七光大明旋輪九氣上應玉清中
有夫人號曰華靈玄映九外無毫不生是日
良吉飛步紫庭使我魂魄安附身形變化空
洞出幽入冥天地同輪萬劫不傾保仙上元
九晨齊精畢閉氣七息次左足躡洞明星進
右足并通氣
第八洞明星則輔星之魂精陽明也洞明星
則光迴諸天總輪上宿流暢太虚圍九百九
十里上對輔星西南門也在天關之上梁北
極之陽芒也其星則號空眞宫太明常皇夫
人姓幽昇諱無韻眞名空變頭建飛雲華頽
之髻餘髪散至腰衣飛羅文□帶九光之綬
口恒吐青氣之精注於輔星之上以常陽大
光也修飛步之道當思夫人姓諱形像並足
上洞明星上對輔星而右手撫心左手指輔
星叩齒九通咽液九過閉氣三息而微呪曰
三五飛行天地開張九元迴綱合紐上京天
眞散靈萬道溢昌夫人曲映是日吉良飛步
斗魂旋行玉綱頭戴華蓋足履常陽遊戲三
清變化萬方保仙自然享壽無窮畢閉氣十
二息次左足躡隱元星進右足并通氣
第九隱元星則弼星之魂明空靈也隱元星
則隱息華蓋之下潜光曜於空洞之中圍九
百九十里上對弼星之東南門也其星則號
元寶宫空玄變靈上皇夫人姓冥通諱萬先
眞名常陽頭建飛雲七稱玉冠衣青文錦□
帶九光夜燭口恒吐黑氣之精注於弼星之
上以明煥隱洞之光也修飛步之道當思夫
人姓諱形像并足上隱元星上對弼星而左
手撫心右手指弼星叩齒十二通咽液一過
閉氣一息而微呪曰
上步天綱飛行羽門出入三生逃身隱淪變
化形影千合萬分神安氣鎭鍊度仙魂舉體
同飛衣服錦裙流鈴交落身佩虎文嘯咤五
帝策駕景雲上造北晨朝謁皇君畢閉氣一
息止還並足上天樞星上單步徃反三周不
須復存思咒說也步斗魂事畢存呪正初登
星一過行之爾徃反三過畢還立天樞星上
向陽明星而歌誦徘徊遊行九晨羽章三篇
畢便登綱上陽明星上行飛步也
　　　羽章
雲綱落天紀　九斗翠玉虚　紫蓋重霄嶺
玄精朗八嵎　上有九晨賓　吟詠隱與書
飛步遨北漢　長齡天地居
控轡玄羽臺　飛行九元所　洞虚深幽邃
雲綱乘空舉　下有採眞士　仰照玉晨府
三周陽明上　九迴入洞野　高步登帝尊
長歌龍飛語
玉霄映北朔　瓊條翠隱柯　空生九靈臺
煥精曜太遐　天關運重冥　劫會屢經過
乘我羽行駕　飛步織女河　保靈空常化
永忘天地多
此三章出玉清上宫諸九陽玉童九華玉女
皆恒歌誦之於華晨之上以和形魂之交暢
啓靈眞於幽關也
凡修飛步七元行九星之道無此歌章皆不
得妄上天綱足躡玄斗也犯之九星則執子
魂魄閉於斗綱之下也令人猖狂失性嗔怒
妄興不出三年無不喪身非道不欲使人得
仙而人不能明道淵源耳如此豈可不詳而
行焉九星則九天之根玉清之明精九魂則
九星之明靈人徒知步七星之妙而不知九
星魂魄之至靈也非七星不欲運人上斗而
人身魂神畏斗星之靈魄不敢隨人而騰空
也欲修飛步之道宜知斗星之魂魄九皇夫
人内名空常之隱訣也而按圖修行豈當不
得飛登北元上謁華晨者哉但此道高妙玉
清寶秘不行中仙鮮有得者知其法則九星
内映夫人降席斗魂感悅則共携兆而昇入
九元之内宫
陽明星天之太尉司政主非上總九天上眞
中監五嶽飛仙下領後學眞人天地神靈功
過輕重莫不𨽻焉星圍九百二十里皆瑠璃
水精中有玉樹青實金翅之鳥棲宿其上自
生青精玉芝食之一口壽九萬年星有九門
有四光芒皆焰照九億萬里中上有青城玉
樓據斗眞人號曰太上宫青城玉樓九晨君
姓上雲諱法嬰容字董洞陽揺天槌頭建九
晨玉冠衣青羽飛裳手執斗中玄圖坐玉樓
之中有玄名玉録當得知九晨君内諱知者
玉晨下映明星玄降修其道飛行太空昇入
九門之内也修飛步之道當先於陽明星上
右手撫心左手指天東北閉氣九息叩齒九
通咽液三過閉眼思九晨君姓諱形像留立
陽明星上便微祝曰
飛天九晨上據玄魁威振八煥司政糺非今
日飛步萬道通開九眞齊景天轉地迴鬼謀
截頸人逆斬摧三綱所捕逆者將衰神靈侍
衛享福巍巍得天之心骨化形飛手攀七綱
足踐九扉雲行雨步上昇太微畢左轉陽明
星上九迴立向鬼門閉氣三息轉左足躡陰
精進右足并於陰精星上通氣
陰精星天之上宰主禄位上緫天宿下領萬
靈及學仙之人諸學道及兆民宿命禄位莫
不𨽻焉星圍五百五十里亦皆琉璃水精中
有玉樹黑實金翅之所棲自生玄芝玉飴食
之一口得壽五萬年星有五門門有四光芒
焰照九億萬里中上有五色玉樓攀魁眞人
號曰中元宫五色玉樓北上晨君姓育嬰諱
玄上□字昌陽文激明光頭建玄精玉冠衣
玄羽飛裳手執五色羽節坐玉樓之中若有
玄名朱臺當得知上晨君内諱知者則北上
下映陰精玄降修行其道則飛行太空昇入
五門之内也修飛步之道當先於陰精星上
左手指本命右手撫心閉氣五息叩齒五通
咽液五過閉目思北上晨君諱字形像留立
陰精星上便微呪曰
玄晨北靈五氣上精體隱六紀心藏景星日
月俠映三光飭形今日元吉步綱紫庭上開
天户受福朱靈享祚無極禄位尊榮萬願交
覆所向利貞騰飛華蓋遨翔玉清上詣北晨
九眞齊軿畢左轉陰精星上五迴向本命上
立閉氣三通轉左足躡弼星進右足並通氣
不得躡眞人星但躡弼星耳
眞人星天之司空主神仙上緫九天高眞中
監五嶽靈仙下領學道之人眞仙之流莫不
𨽻焉星圍七百七十里亦皆琉璃水精中有
玉樹黄實金翅之所棲自生黄精玉芝食之
一口得壽三千萬歲星有十二門門有四光
芒焰照九億萬里中上有黄臺玉樓眞人號
曰眞元宫中黄臺玉樓主仙華晨君姓歸㻂
諱妙陰光字通度元度凝脂頭建飛晨寶冠
衣青羽飛裳手執斗中青籙坐玉樓之中若
有玄名方諸當得知華晨君内諱知者則華
晨下映眞人玄降修行其道則飛行太空昇
入十二門之内也修飛步之道皆不得躡眞
人星也當並足弼星上所謂偃息華蓋者也
北老眞公曰子欲騰身勿干眞人子欲飛行
勿枉天綱子欲神仙當拜華晨行道當避眞
人星立弼星之上拜眞人朝華晨而求飛空
也弼星曰空輔星曰常常者常陽空者隱藏
其有諱不得傳於人口可於華晨之下羊雁
禮天裂素盟而傳得此秘諱心存而行之輕
泄七祖負考風刀也當於弼星上右手撫心
左手指西北閉氣九息叩齒九通咽夜九過
閉眼思主仙華晨君姓諱形象留立眞人星
上便微呪曰
太微通眞弼輔華晨吐煥九精結氣紫煙飛
霞流映光曜十天上理元衡下携神仙今日
飛步請禮眞人一求空行二乞隱身三願上
昇北掖四便龍衣羽服錦帔青裙駕乘八景
浮遊九玄得入天宿與帝同軒畢左迴弼星
七過向眞人閉氣三息轉左足躡玄冥進右
足并通氣
玄冥星天之遊擊主伐逆上緫九天鬼神中
領北帝三官下監萬兆伐逆不(臣)諸以㐫勃
莫不𨽻焉星圍八百里亦皆琉璃水精中有
玉樹赤實金翅之所棲自生丹芝流瑛食之
一口得壽八千萬年星有三門門有四光芒
爓照九億萬里中上有朱臺玉樓出斗眞人
號曰紐幽宫中朱臺玉樓玄上飛蓋晨君姓
冥樞諱定宣覺字法明度揺天柱頭建三華
寶晨冠衣丹錦飛裳手執命靈之節坐玉樓
之中若有玄名玉格當得飛蓋晨君内諱知
者則飛蓋下映玄冥玄降修行其道則飛行
太空上昇入三門之内也修飛步之道當先
於玄冥星上右手撫心左手指天閉氣九息
叩齒三通咽液三過閉眼思飛蓋君姓諱形
像留立玄冥星上便微呪曰
天眞行道步景藏形七元煥落九晨齊并手
把天衡足踐飛星左輔火甲右御朱兵威振
十天流煥上清先戮謀議後伐妖精敢有干
正斬以刀刑三綱所制莫不伏聽變化徃反
適心華庭乘空飛步上造帝靈畢左迴三轉
向天閉氣三息轉左足踐丹元星進右足并
通氣
丹元星天之斗君主命録籍上緫九天譜籙
中統鬼神部目下領學眞兆民命籍諸天諸
地莫不緫統星圍七百二十里亦皆琉璃水
精中有赤樹白實金翅之所棲自生金精冶
鍊之膏食之一口得壽七萬年星有七門門
有四光芒爓照九億萬里中上有素臺金樓
躡紀眞人號曰綱神宫中素臺金樓躡紀眞
人金魁七晨君姓上開諱冥通光字朱煥元
變五道頭建七寶飛天冠衣白錦飛帬手執
青元籙籍坐金樓之中若有玄名昆臺當得
知七晨君内諱知者則七晨下映丹元玄降
修行其道則飛行太空上昇入七門之内也
修飛步之道當先於丹元星上右手撫心左
手指天關閉氣七息叩齒三通咽液三過閉
眼思七晨君姓諱形像留立丹元上便微祝
曰
飛行躡紀上步丹元乘魁落宿呼命斗魂削
死勒生青白簡分三合成道年命長延亨利
眉壽齊生華晨肉飛骨輕駕景乘雲仙衣羽
服流鈴紛紛五色煥燿昇入七門畢迴星上
七轉還向天關閉氣七息轉左足踐北極進
右足并通氣
北極星天之太常主昇進上緫九天眞中統
五嶽飛仙下領學者之身凡功勤得道轉輪
階級悉總之焉星圍七百七十里亦皆琉璃
水精中有黑樹白子金翅之所棲自生玄芝
水瑛食之一口壽五萬年星有八門門有四
光芒爓照九億萬里中上有玄臺玉樓步綱
眞人號曰紀明宫中玄臺玉樓北晨飛華君
姓明靈諱長明化字淵洞源昌上元頭建飛
精華冠衣紫錦飛裳手執九斗玉策坐玉樓
之中若有玄名金臺當得知飛華君内諱知
者則飛華下映北極玄降修行其道則飛行
太空上昇八門之内也修飛步之道當先於
北極星上右手撫心左手指金門閉氣八息
叩齒三通咽液三過閉目思飛華君姓諱形
像叩齒立北極上便微呪曰
天行三五中元迴旋飛步華蓋御斗乘晨落
紀三命徘徊遊煙今日元吉上希神仙名書
玉簡列字紫篇青襦羽服丹帔錦裙八景丹
輿運我昇軒位爲仙卿北上之君請求所呪
靡不如言畢迴星上八轉還向西方閉氣八
過轉左足踐天關進右足并通氣
天關星天之上帝主天地機運如四時長養
天地否泰劫會莫不𨽻焉星圍九百里亦皆
琉璃水精中有三華之樹五色之實金翅之
所棲生自然九味芝膏服之一口身生九色
之光得壽九萬年星有一門門有九光芒緫
運九天之氣焰照九億萬里中上有九層玉
樓乘龍眞人號曰關會宫九層玉樓緫雲九
元北蓋晨君姓玄樞諱轉光字會元終明天
徒頭建九元寶冠衣九色錦裳手執暉神之
章坐玉樓之中若有玄名九天帝圖玉籙當
得知北蓋晨君内諱知者則北蓋君下映天
關玄降修行其道飛行太虚昇入一門之内
也修飛步之道當於天關星上左手撫心右
手指地户閉氣一息叩齒三通咽液三過閉
眼思北蓋晨君姓諱形像留立天關星上便
微呪曰
天元運關地紀轉維九靈交度三五相推四
七幡宿五帝徘徊承玄步虚上躡玉機衣斗
履斗流鈴煥威順我者吉逆我者衰我行天
眞萬里廓開身騰蒼軿魂昇形飛長離劫會
昇入太微畢迴星上一轉還向地户閉氣一
息轉左足踐轉星進右足并通氣
輔星天尊玉帝之星也曰常常者常陽主飛
仙上總九天領九地五嶽四瀆神仙之官悉
由之焉星圍九百九十里亦皆琉璃水精中
有青華之樹自有九音之字上有青爲三足
鳥生自然琉璃芝瑛食之一口得與玉帝同
眞星有八門交通八氣門有四光芒爓照九
天之上中有紫氣玉樓遊行三命眞人號曰
帝席宫中紫氣玉樓帝尊九晨君姓精常諱
常無□字玄解子空正上開延頭建飛精玉
冠衣九色衣手執火鈴坐玉樓之中若有玄
名上清得知帝尊内諱知者則帝尊下映輔
星玄降修行其道飛行太空昇入八門之内
也修飛步之道當於輔星上右手撫心左手
指熒惑星閉氣三息叩齒三通咽液三過閉
眼思帝尊姓諱形像留立輔星上便微呪曰
乾坤交覆三命接靈上步天宿飛行九星左
把隱書右執羽經拜謁帝尊受帝之名得越
華蓋騰翔紫庭今日行道萬慶交并受福巍
巍永享長生身變毛羽飛昇玉清畢迴星上
三過還向南方閉氣三息轉左足還踐弼星
上進右足并通氣
弼星太帝眞星也曰空空者恒空隱也主變
化無方星圍九百九十里亦琉璃水精中有
三華之樹自生九天玉章上有金口之鳳口
銜火鈴中生自然七曜之暉得食暉一口與
太帝同眞星有九門交關九天門有四光芒
爓照八極之外無央之中也中有玉臺紫館
徘徊三陽眞人號曰上尊宫中玉樓紫館帝
眞元晨君姓幽空諱空無先字隱元覺冥陽
暉幽寥元頭建飛天玉冠衣九天龍衣手執
帝章坐紫館之中若有玄名九天得知帝眞
内諱知者則能隱形藏身修行其道則飛昇
九門之内也修飛步之道當於弼星上右手
撫心左手指北辰星閉氣五息叩齒三通咽
液七過閉眼思帝眞元晨君姓諱形像却立
弼星上便微呪曰
道合三微玄虛舉眞出常入空逃形天關浮
翔八極駕景紫煙飛步九天變化億千遨戲
北蓋嘯命句陳所求所願靡不如言長齡天
地保年華晨畢迴星上五轉還向北辰星閉
氣七息左轉兩足還並立陽明星上從陽明
星單行禹步周迴九星徃反九迴止皆不須
復存呪也畢還弼星上平坐偃息華蓋存九
晨覆衣如初法閉眼思己身在絳雲之内乘
天綱飛空上升九天之門隨綱轉輪九過畢
覺身如落空還坐星圖之上便以手拭目九
過捻兩耳門九過而行周天大咒叩齒九通
仰西北而呪曰
高上九靈皇上華君總仰天宿迴度三辰變
化四節五行成仙是日行眞普命萬神五嶽
四瀆及諸靈山天地水官悉衛我軒太陽激
電六陰吐雲猛獸驅除萬精四奔毒龍食鬼
平滅邪源謀我者刑干我者煩樂我者壽願
我者仙我帶靈策體佩七元流金火鈴煥落
我身頭戴華蓋足躡景雲口銜天精手握天
關空常變化千合萬分金木水火立成自然
飛行禹步徘徊九門出入三清天地長存畢
又叩齒三通咽氣二七過都止九晨之道畢
於此也行九晨之道當以正月七月四月十
月四孟月同用上旬五九唯一日也平旦二
月八月五月十一月四仲月同用中旬十五
十九正中三月九月六月十二月四季月同
用下旬二十五二十九夜半此一月六日旬
適取其一日一月三過行之一年三十六過
以應天關轉輪九天之氣三百六十度之數
也以其日行道皆九天書名得過陽九百六
之運身免洪波大劫之灾九年乃得晏飛綱
而上步乘空紀而超足也
九晨玄岡金簡文曰修飛步九晨之道亦當
依步天綱之日兼而行之益求飛天之逺玄
斗屢鑒也若兼修者當先行九晨而後行步
天綱也此二法咒咒爲異原同一法
　　　步天綱
太微帝君昔授皇清洞眞君步天綱飛地紀
據玄斗攀星魁接九眞乘飛龍遊三命浮二
生固三寶出六害隱六陰入六紀鎭天英守
延期存元輔躡大弼用流丹房上升文昌展
轉九道位爲九老行之二十年受書爲上清
眞人凡人望七星爲近不知步之甚逺道士
苟知天綱之可步而不知魂魄不追其身非
身之不將魂魄也魂魄畏七星之威不敢追
身而上行也故三魂不攝七魄蕩散徒以空
尸步綱而神不我從實徒勞也子欲步綱澄
心虚靜不思哀憂不念榮味於是迴行三帀
登星啓祝使魂魄二神俱過靈關豁然縱體
奄忽自忘盛潔乃步恒如蹈空一年辟非二
年辟兵三年辟死四年地仙千害萬邪衆莫
敢干自此以徃福慶無端致神使靈驂駕飛
龍太極賜芝玉帝給童行二七年爲上清眞
人步法勿横行干綱也直畫連星之界分曰
綱也犯横天綱皆伐斷天道大禁也步綱勿
躡眞人星大忌犯此二者皆脫巾叩頭謝綱
象以布帛爲之長九尺廣六尺羅列星位於
帛上以青筆爲星丹筆爲綱盛之潔箱每欲
施行燒香出之侍書有玉女七人衛星有玉
童七人婦人步綱用絳帛太微帝君教授步
天綱之經謹案神眞上法先燒香於行事之
所閉氣七迴行斗星之外三匝始於陰精匝
於陽明畢乃通氣始得足躡於七星身上步
於陽明耳於是向陽明星又閉氣而心祝曰
陽明大魁玄極文昌使某魂魄俱遊天綱祝
畢乃左足躡陽明又進右足躡陰精心祝曰
陰精北極太上璇璣使某魂魄俱過神津次
左足躡北極心祝曰
北極天光迴適玄辰使某魂魄俱至玄關次
右足躡天關進左足前與並乃通息大祝之
一閉息不竟綱者可於丹元星上通息更閉
微祝曰
金木水火土五行相推七星煥煥天綱最威
輔星鎭盛弼星却衰九眞太上太極太微三
府玉帝三尊辟非天動地轉魂魄相隨使我
飛仙眞光徘徊名入金房玉門乃開乘龍陟
空日月同輝遊行上清鳴鈴翠衣左躡流電
右御奔雷地上萬邪伏死敢追惡心視我使
爾斬摧帝命玉女營侍以歸魂眞魄神合形
升飛
　　　倒行法
止於天關倒向北極微祝曰
太上元辰華蓋紫靈北極玉房藏景化精太
微玄臺九眞玉城願某飛仙得行雲庭反步
天綱魂魄俱生乘龍華宫得道之英左佩玉
璫右腰金鈴虎帶龍裙嘯攝天兵乘景三素
飛登上清祝畢乃閉氣舉左足躡北極右足
躡丹元次舉左足躡玄冥前右足與左足并
而向眞人之星通息微祝曰
太極九精上皇高眞出登元清入隱玄陰育
某長某使某好仙玉臺忽開金堂八門乞(某)
佩書絳龍青裙上佐紫微後聖之君乘十飛
龍玄蓋景靈列名元圖日月同并祝畢因又
閉氣左足躡弼星進右足躡陰精又進左足
躡陽明前右足與左足並乃通息微祝曰
天魁正陽斗運低昂前轉元機後動靈綱制
魄以寧拘魂以康魂魄與身俱行天堂向見
金關高上太皇右扶仙母左扶仙公紫翠飛
華龍袍虎裳帶眞巾玉項生圓光手把神鈴
腰佩金璫口詠洞眞七變妙章先自虚無生
而爲王飛行九道據斗攀綱前從太一後從
玄朗告(某)口訣坐在立亡反行至要位爲仙
卿五藏自生與天相迎所願如念所求剋昌
萬邪伏害易地隱藏惡我天伐水滅火喪
　　　反行法
又閉氣右迴斗星之外三匝始於陽明匝於
陽明通息祝曰
高上太眞七耀至尊反行尋生上步天元使
某飛仙得入紫門因又閉氣左足躡陽明右
足躡陰精先前右足躡玄冥左足躡丹元次
右足躡北極左足躡天關右足前與並乃通
息祝曰
七變返旋上行玉宿六紀輔我三綱合步玉
帝左眄高上右顧教我乘星騰登玄路乞賜
飛仙不死之祚遊行上清乘華三素金青翠
裙出入九舍北皇見揖南眞見謝名書仙臺
千變萬化得友聖君太平輔佐所願從心萬
事成就有惡我者刀刑火墓順行倒行反行
三道都畢乃又舉兩足俱上陽明星以右手
撫心左手指玄冥星閉氣三息叩齒三七咽
液三九名曰據斗微祝曰
陽明太素立辰黄房中有大神左拊上皇右
把高眞龍銜翠衣飛錦虎文腰帶玉符首戴
蓮冠出無入虚金眞玉光靈尊巍峨號曰陽
明足躡朱煙口詠洞章賜某隱書見教步綱
周行三復據斗自忘使某飛仙超虚浮空名
書上清乘玄駕龍意有所之願樂皆從三尊
合德魂魄内通致給神官玉女玉童有惡某
者刑之電風奸謀斷舌裔之十方祝畢存心
中忽然忘身良乆而下據斗之道旣畢又兩
足俱上陰精星以左手撫心以右手指眞人
星閉氣三息叩齒三通咽液三過名曰攀魁
入太微微祝曰
陰精玄素華闕生門中有玉帝北極至尊鳳
繡華領龍翠碧裙腰虎佩鈴扶芝丹冠號曰
陰精太上之君授某隱書使步七元攀魁上
昇遂遊靈關外拘七魄内制三魂魄鍊俗累
魂寶胎神魂魄守身與之俱仙飛行上清還
氣嬰顔所向如心萬欲無難有惡(某)者形死
三官威攝六天役使群神攀魁之道旣畢乃
又兩足俱上弼星並足向眞人星四拜畢跪
閉氣四息叩齒四通咽液四過名曰接眞跪
微咒曰
太極九精上元明眞正機把衡吐納紫煙金
光玉映威照十天攝御三光調陽和陰理元
賦氣改易故新上治中宿玄關之玄金室玉
户北掖四便出駕八景浮遊太元龍錦鳳衣
虎翠飛裙絳旍緑帔紫羽七緣腰帶神符首
戴扶冠上棲九虚下翔天淵自號玉皇九天
極眞哀(某)好道授某隱篇躬登弼魁朝拜靈
君乞願丹書爲生之緣治天三五飛行八玄
五藏自生上品飛仙得翼玉帝後聖之(臣)位
高大夫乘雲飛輪所願皆合衆邪莫干有惡
我者暴形破門接眞之道旣畢乃又兩足俱
上玄冥星以右手撫心以左手指丹元星閉
氣三息叩齒三七通咽液三過名曰步斗微
祝曰
洞天神光迴隱玄冥氣盈太虚去來無形隱
天藏地周灌無生忽登天綱上步紫庭北視
雷房南顧電城眩惑萬變非復故形恍惚流
景觸手立成欲求藏身得我姓名虚無傲兀
九變玄冥坐起六甲謁署六丁賜(某)隱書步
斗行星仰見上皇披丹巾青手把靈光腰帶
玉鈴上乞飛仙與天俱生名書太微浮化上
清下乞變化藏景録形萬事如願所向皆平
有惡我者戮以神兵太極眞經金根上文曰
子登玄冥步斗隱形子欲變化當得我名迴
天動地萬物立成步玄冥時及欲隱時當心
存此名字步斗之道旣畢乃又兩足俱上丹
元星以左手撫心以右手指北極星閉氣三
息叩齒三通咽液三過名曰躡紀微祝曰
太上九臺丹元玄紀外管北樞内正天理金
闕映外玉庭耀裏中有至尊號曰赤子治在
丹元絳房之中翠雲綉華龍帔虎裳右執皇
籙左把魁綱足躡景雲首巾紫冠右佩流鈴
左帶玉璫賜(某)隱書躡紀遊行上乞飛仙乘
玄駕龍書名丹臺太極玉堂所向所求福禄
來迎有惡某者願爲滅亡給侍神官玉女玉
童躡紀之道旣畢乃又兩足俱上北極星以
右手撫心以左手指天關星閉氣三息叩齒
三通咽液三過名曰步綱微祝曰
玄上太微北極紫蓋下有太眞遊翔九外翠
華飛裙金鈴青帶腰佩玉光玄雲奄藹賜(某)
隱書上行七氣登清戲煙眞人合會乞丐飛
仙書名丹室所向如願無灾無害有惡我者
令彼傷敗步綱之道旣畢乃又兩足俱上天
關星以右手撫心左手指天關閉氣三息叩
齒三通咽液三過名曰乘龍微祝曰
太上七極紫微絶辰寶玄金房外有玉門周
運九宫調和天關中有尊神號曰紫皇授(某)
隱書携(某)乘龍上遊九天下飛地元景雲丹
輿玄華翠裳腰佩龍策頭巾虎文包生萬物
教訓飛仙脫(某)死名天地長存乘龍步斗所
向受恩有惡我者風刀火然乘龍之道旣畢
乃又兩足俱上輔星閉氣一息叩齒三通咽
液一過名曰遊行三命旋步天英也微祝曰
太極輔星精在紫關養生育命寶守神魂金
房再開奉見輔君賜某隱書使某遊旋列名
聖皇飛仙九天巾金佩眞出入洞門遊行三
命旣畢乃迴行詣弼星兩足俱上閉氣一息
叩齒三通咽液一過名曰徘徊三陽出入三
生微祝曰
太虛泥丸紫宫天尊玄空眞紐爲帝之先在
道玉皇在身泥丸馮感欻生氣貫霄元精入
明堂强胎益魂朱山再開奉近靈元左採日
華右掇月根流火萬丈金羅碧裙腰帶天骨
首戴華冠賜(某)隱書得行天關乞願飛仙役
使萬神萬向皆會福德如山行事時皆北向
執隱書而爲之也亦可案文視星不必暗誦
而作也春步七星名曰步三綱夏步七星名
曰躡六紀秋步七星名曰生六害冬步七星
名曰登六絶
雲笈七籤卷之二十









雲笈七籤卷之二十一登一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　天地部
總序天
三天正法經曰九天眞王與元始天王俱生
始氣之先天光未朗鬱積未澄溟滓無涯混
沌太虛浩汗流冥七十餘劫玄景始分九氣
存焉一氣相丢九萬九千九百九十歲清氣
高澄濁氣下布九天眞王元始天王稟自然
之孕置於九天之號九氣玄凝日月星辰於
是而明便有九眞之帝上之三眞生於極上
清微之天次中三眞生於禹餘之天下有三
眞生於大赤之天
玉京山經曰玉京山冠於八方諸大羅天列
世比地之樞上中央矣山有七寶城城有七
寶宫官有七寶玄臺其山自然生七寶之樹
一株乃彌覆一天八樹彌覆八方大羅天矣
即太上無極虛皇大道君之所治也
大洞經曰大冥在九天之上蓋謂冥氣極逺
絶乎九玄惟讀大洞玉經者可以交接然後
玉帝乘丹霄而啓道太冥披緑霞而朗煥也
元始經云大羅之境無復眞宰惟大梵之氣
包羅諸天太空之上有自然五霞其色蒼黄
號曰黄天黄天之上其色青蒼號曰蒼天蒼
天之上其色玄空成青號曰青天故頌曰
三界之上　眇眇大羅　上無色根　雲層峨峨
　　　三界寶籙
諸天靈書經曰飛步入北清者是三界之上
四天帝王北眞天也言此四帝上爲三清玉
京之巓應化接引中爲三界四八御運五氣
帝主下降無象通生天人各爲一天璿璣玉
衡三十六帝五斗魁主亦象人腦四象合成
故放品經云四天王天在玉清之上九天之
巓恒以八節之日命三界四帝周行天下開
度道學建齋之人也先師踈云北清天者北
斗是也又云北斗之下崑崙上宫故人頭首
上象崑崙下愚小解將爲是誤此去棄賢旣
在崑崙山南望將中斗則爲北清未審中斗
已北北方北清别在何處今依度人經說東
斗主筭西斗記名北斗落死南斗上生中斗
大魁總監衆靈此名一天五斗魁主即明中
斗已北而有北斗也今又按靈書正經本大
經云天尊言此四章並是四天帝王度命妙
品四方正土偏得法音其東方品章經云九
氣青天東華官中青童大君封以青玉寶函
之中印以元始九氣之章其南方品章經云
南方三氣丹天朱陵上宫南極上元君封以
赤玉寶函之中印以太丹三氣之章其西方
品章經云西方七氣素天西華宫中西王母
封以白玉寶函之中印以太素七氣之章其
北方品章經云北方五氣玄天元始北上宫
中玉晨大君封以玄玉寶函之中印以太玄
五氣之章即明東方而稱東華南方而稱南
極西方而稱西靈北方而稱北眞上即明北
眞而處三界之上最上之天四天帝主下通
一天四序生化非是一天五斗之位也今按
靈書正經並是三界之上四天帝王正名正
位未稱一天五斗名位今乃獨脫北方取中
爲上不審更上北眞天也比先所錯上下相
承古今疑惑皆從此起又尋先師所錯本意
者言三十二天上下重疊亦爲一天二十八
宿即錯將中斗而攝北位獨脫北方此方以
中爲上又中爲上亦復是誤言九天初搆上
下重叠亦爲一天比地九宫言鬱單之天上
上氣上先立於子而處一宫即明一宫亦爲
四梵最上第一天也若將人身以等於天頭
爲崑崙目爲日月上下相合其義正是若以
身觀身以天下觀天下不及更上頭象三界
之上四人四天帝主天也又乃不及更上頭
象三清之上玉京之山大羅天地故大洞隱
注經云崑崙山上接九氣以爲璇璣之輪在
太空之中中斗旣在崑崙山上即大羅天闕
亦在玉京山上也生神經云飛仙翼於瓊闕
四宰輔於明輪旣在三界中斗之上即大羅
天關玉京瓊闕亦在玉京山上也又明一天
三界應位上下重叠比地旣殊取上爲下上
下失科四天帝主闕而不述東華南極西靈
北眞境界不論何處别立
　　　中四天
三界圖云三十二天四傍並分列四方一重
四天積氣相承扶揺而上其天獨立亦無八
方未審此由有何氣候若無八方則無比地
九宫若無正中則無中斗上無九氣下無八
方三十五分八景何來人身之中尚有三一
三元九宫一體即是帝一太一帝君等神豈
云三界而無三元三十六帝若三界正中旣
無三一人身三一從何而來比先學者唯見
隱注寶訣經云玄階與扶揺臺在東北方癸
地名爲玄天也言天階發起於扶揺臺羊角
邊周仍登梵行入三清也旣睹此經錯將三
界四天傍並其扶揺臺旣在東北方癸地未
審三界總在東北方癸地如不以此並是錯
誤注經也今言扶揺者三十六天上下相承
中爲天關皆爲中斗璇璣四方二十八宿漸
次昇上故言扶揺故云玄階與扶揺臺在東
北方玄天也又明上下三十二天皆有七宿
璇昇四方亦言四天也今言四天者東方有
九氣青天南方有三氣丹天西方有七氣素
天北方有五氣玄天四方四天故言四天非
是天外更别四天也故度人經云旋斗歷箕
迴度五常三十五分總氣上元又明三十六
天每一天中皆有七宿三十二帝其太皇黄
魯天位居箕宿皆在東初又賈奕天斗宿皆
處北末故云旋斗歷箕迴度五常則明三界
三十六天皆有中斗璇樞四方二十八宿各
爲一天璇璣玉衡此是二十八宿上下扶揺
上通三清上下天關非是别天羊角而上故
明三元各主八方天有九氣上下九宫合中
宫位始名三界也若三界之内三十二天亦
列四方四傍並上下天關九宫何在比地九
宫亦無次序故明一天三界有異也河圖五
鍊等經說一天二十八宿四七相並以爲三
界二十八天餘有四星上在中斗亦將三界
四七相並傍上列位以爲玄圍而安三界二
十八天餘上四天上爲四人一處傍並比列
位不審一天二十八宿上通三界二十八天
上合四人三十二位傍並不同大小有異今
言一天比地四天者眞人口訣經云中斗之
中五斗位者陽明爲東斗丹元爲南斗陰精
爲西斗北極爲北斗天關一星以爲中斗上
及玄冥眞人以爲一天三十五分上及上元
天帝合爲一天三十六位也言上界四人等
位者今按赤書及九天譜等經云三十二天
上下相去各有氣數上及四梵合爲三界三
十六帝不同一天四方傍並也
三清圖云將以玄元始三氣以爲三境三天
又以生神經九天乃於三天之下各並著三
天又以四方三十六天而取二十七天各於
九天之下各並著三天一單三並以爲九天
未審九天各生八方上下應會何所分立故
大洞經云玄元始三氣各生八方而爲二十
四帝九宫各生八方而爲七十二宫即明生
神九天無有一單三並九氣天關上下不應
言三洞生化故立三光三乘各三故立九帝
九氣分化各生三天故爲三境三十六天也
若以九天各於三天之下一單三並上下重
叠唯有六重之天天若積陰亦任六重天旣
積陽即合九重如何九品二等不同上下九
宫其天何在故赤書經云天有九分之關轉
輪三氣九度明焉故明三元九天九重是也
故道德經云道生一一是元氣一是應化元
始天尊也於此妙一而生三洞故靈寶五符
經云三洞以爲天尊三公天也三生九氣九
氣以爲天尊九𡖖天也又此九氣各生三天
故立三九二十七位故此二十七位上爲天
尊二十七大夫天也欲此二十七位上合九
天三元各有一十二位合爲三洞三十六天
也此言三清降生三界各於八方以下而生
五億五萬五千五百五十五億等比地無極
三界各禀三清皆承此象上下重立是其義
也今言傍並者别有一義故洞眞迴元九道
飛行羽經云三清天中而有三萬六千天公
𡖖等品並各有官僚公卿大夫侯伯置署如
一更相管統降生三界遍備天人皆禀此氣
各禀至道妙一之分三公九卿二十七大夫
八十一元士百二十郡千二百縣萬二千鄕
三萬六千亭同禀此氣或單或並以爲生神
萬象之主也非是九天傍次分列也三界圖
書相傳爲錯者言三清九氣降爲三界一天
氣餘九色又雜也言三清九氣各成一天降
爲三界上禀本氣未經說五色共成故靈寶
經云上從大寶初降妙一始生於元元生於
玄三生萬物莫不相承也又按九天生神及
玄門論等經云始生於混沌爲蒼色而成鬱
單無量天下生三天上聖三品之位復次混
生於洞洞爲赤色而成上上禪善天下生三
天中聖三品之位復次洞生於浩浩爲青色
而成梵監須延天下生三天下聖三品之位
復次元生於旻旻爲緑色而成寂然兜術天
下生三天上眞三品之位復次旻生於景景
爲黄色而成不驕樂天下生三天中眞三品
之位復次景生於遁遁爲白色而成洞元化
應聲天下生三天下眞三品之位復次玄生
於融融爲紫色而成靈化梵輔天下生三天
上仙三品之位復次融生於炎炎爲碧色而
成高虚清明天下生三天中仙三品之位復
次炎生於演演爲爲色而成無想無結無愛
天下生三天下仙三品之位故此九氣九色
光明上爲三境三十六天也三境降氣三界
方生各於三清八方已下降生三界五億等
天也故九天譜經云上從梵行太清之天三
境九氣降爲三界天各一色上稟氣生未見
五色一時混雜也今所錯者亦可知委故諸
天内音經云三十二天皆以五合之氣而成
空洞結而成章者此是五篇眞文生成五方
通爲五行合爲五臟混爲二儀四序生化此
應五方五合所育也非關九氣混爲五色今
以五色合爲雲氣相參盤鬱是其錯也
　　　後四天
舊說四梵名爲四民之天今按九天譜經云
三界應化三十二天上從梵行太清天中氣
漸流降始生於混混爲蒼色而生二萬二千
氣其色蒼氣澄凝而成賈奕天即明賈奕天
是四民最上初天即明四民非是太清四梵
四天王天也今言帝王者統領八方始名帝
位不審太虚無上常融天太釋玉隆騰勝天
龍變梵度天太極平育賈奕等天乃是一天
北方五氣玄天光同四方比地各爲小八天
也故明三界三十二天上下重叠三元品生
亦爲一天分别四方各屬四正四九列位及
其分應上下相臨故東方九氣青天上爲三
界東華天也南方三氣丹天上爲三界南極
天也西方七氣素天上爲三界西靈天也北
方五氣玄天上爲三界北眞天也五符經云
昇爲五雲化爲五氣又按靈寶經云五篇經
文生天立地普植神靈上爲三境之玄根標
天地以長存鎭五氣於靈館制劫運於三關
即明五篇經文上爲三清之上四天王位中
爲三界四天帝主應爲太清梵行四天而爲
四八三十二帝八天生主下爲一天二十八
宿三十二帝又爲比地各列四方四九列位
又爲一天五方淨土故按上清經及玄門論
等云三界之上而有八清天名三清降氣下
生三界今按八清天内而有太清天名重明
太清梵行之天而生四民賈奕龍變太釋常
融等四天也故法輪經云超度過三羅八難
於是名滅度如脫胞曠朗睹八清也朗明四
梵而處三清之下四民三界之巓上爲八清
之天三界劫周二十八天已上八清四民等
八天終無劫壞故名三界八清天也或云三
界之中從此天上自有華光不假日月自然
明朗此是訛言妄爲大語各自審明取證即
解何者言三清三界凡聖降差有無不同動
寂各異慾界六天六慾見生次上色界一十
八天在下六天捨欲愛色次中六天漸捨色
樂又上六天色心隨淨次上無色由四輕塵
色聲香味出於觸體漸捨心識有待都忘昇
虚入無出生滅境也言三清上境妙化難思
九色寶光不假日月無有晝夜亦無去來言
三界之内假合成身者洞眞經云天有一氣
則五氣生焉五篇眞文附合生體兩半相合
以爲生身以身爲宅心爲主人以神爲本神
感應生也故明神託五氣共合爲識又明神
合陰陽以爲魂魄若人六識清淨感生六慧
六慾煩濁耽入六塵故此生身命終之後魂
陽歸天魄陰歸地自守魄骨以爲尸主生時
罪福並以神當神更託生别感諸氣四生六
趣應感俱然上天下地清濁有異應化三界
並感陰陽旣感陰陽寧無日月若是仙家道
品自有仙光不假日月神通明朗三界見著
色欲染塵二景共滋日月皆有並具晝夜三
光齊臨二十八宿璇璣不定宿有時轉天有
劫期上下數交百六運會今按靈寶九天生
神經云日月星宿陰陽五行人民品物並受
生成則明三界皆有日月也又按玄妙經云
於此界外八方世界皆上有羅天重重别置
日月五星二十八宿亦與南天下宛利同無
異也又按玄門論及大洞經云九天眞人呼
日爲濯曜羅三天眞人呼日爲圓光蔚太素
天中呼日爲眇景皇上清眞人呼日爲九曜
生泰清天中仙人呼日爲太明太極天中呼
日爲圓明玉賢天中呼日爲微玄東華眞人
呼日爲紫曜明亦名圓珠亦謂始暉亦謂太
明亦謂日名鬱儀亦謂月名結璘亦生人首
上爲眼目故玉京山經云俯仰存太上華景
秀丹田左顧提鬱儀右眄携結璘普明天人
皆有眼目三界日月亦同人目也三界圖云
其天中心皆有崑崙山又名須彌山也其山
高闊傍障四方日月繞山互爲晝夜日在東
方於逯境界日正中時光及南方浮利境界
以爲日出日在南方於正中時耶尼境界以
爲日出西方日正中時光及北方鬱單以爲
日出日在北方於正中時東方境界以爲日
出者今雖四序合宿是同冬夏二至晝夜不
等日若繞山四方合停出没旣異則無山隔
今以形象難詰或詳日出處即有映體東方
日中南即漸明南方初出日旣映山其日合
如立竪半鏡今泰山上而有日觀遥望日初
出在於地中其狀形如横出半鏡以望初出
非映山也若其日出之處即是須彌其山不
高不能映日即知日出在地中也故易證云
爻也者效也効也者象也象效於天以爲爻
象也故日在地下明夷之卦爲日處夜陽降
陰昇也日出地上陽昇陰降也故地上有日
𣈆卦是也故在午後日昃之離不鼓缶而歌
陰生陽降也言陰陽璇璣晝夜遞興日直繞
山證何律吕日若繞山璇璣須停四方度量
何爲不等言二月八月晝夜各中餘月長短
南北互差故月建在子冬至之分日極於南
晝短夜長日出於巽日没於坤從左行而至
於巽歷於夜分西北東方三方天下一十九
位分爲五更皆處於夜晝以巳丙午丁未等
以爲晝日即明夜統西北東方三方天下皆
處於夜唯獨南方以爲晝日即明日月非隔
山也又月建在午夏至之分日極於北夜短
晝長日出於艮日入於乾從艮左行而歷晝
位東南西方一十九位三方天下以爲晝日
唯獨北方亥壬子癸丑等五辰而處於夜重
明日月非隔山也又明夏至之日出没艮乾
東南西方三方天下一時爲晝冬至之日出
没巽坤西北東方三方天下一時爲夜日旣
繞山四方互明未審此節日映山不又明夏
至之日日出於艮日入於乾其崑崙山合近
於子日旣逺山不合更逺何故起難爲日映
山也其崑崙山向北百千萬里則非東方日
正中時南方卯地以爲日出也又明月建在
子冬至之日日出於巽日没於坤其崑崙山
旣是映日即合移就南方在於午分其此土
人不是南方即合住在崑崙山北其山旣是
天心不移即明日月非映山也又明一年四
時行焉與日月合宿以定律吕故一月建寅
寅與亥合其神徴明者徴召萬物而明月建
在卯合宿天魁月建在辰合宿從魁月建在
巳合宿傳送月建在午合宿小吉月建在未
合宿勝先月建在申合宿太一月建在酉合
宿天剛月建在戌合宿太衝月建在亥合宿
功曹月建在子合宿大吉月建在丑合宿神
后十二月建合宿行神璇璣玉衡以定四序
四方七宿日夜互更即明一天律吕同則南
方律吕也普天旣同四方同天不合山隔也
後宣八景三光同兹五篇眞文二象通應具
在玉京流光品中問宣經理答申應用也或
有胡人摩尼珠說皆託一物百六數期三清
八景降氣通生西戎即序全無分曉或云言
此天是屬於地住或云雜報世界故近則不
入六慾之天逺則不在三界二十八天之數
次上太皇黄魯天上人者始名慾界最下天
也下愚小解因述便答三界之内三元通生
元各十二共三十六位一天三界上象俱然
四梵八清下通元氣旣云地住别號誰天雜
報世界何氣寄立次上璇璣下攝何方下地
雜報上屬何天夫言天者在上巓也在上廣
覆謂之天也在下厚載謂之地也言天上天
下上下咸差一天之中上屬玄樞一天之上
更屬上象此天即是太皇黄魯天中人也言
三界之内五種感生雖同一天善惡兩種所
感雜報命短無上品仙家壽九百萬歲五方
淨土皆定壽年洞室虚宫上下不等誠仙碁
暫玩柯爛樵人或二日逢仙則經二百餘歲
諸仙人壽具顯後章唯此下地淨穢兩别逺
明三清上降元氣下生三界法象降成眞仙
聖位各備修科雖居三界仙道原深故消魔
經云三清上境三十六天下備三界三十六
帝其三界劫盡被劫火所燒其三洞仙家不
覺有火也故明雜報世界善惡同天善者福
壽遐年惡者濁辱短促淨穢二土咸備一天
博地下方亦有上道先標前錯一十二條審
而觀詳他義總曉請詳圖録入道機要次後
顯章具明前疑
　　　四梵三界三十二天
太上曰第一慾界六天一曰太皇黄魯天二
曰太明玉完天三曰清明何童天四曰玄胎
平育天五曰元明文舉天六曰七曜摩夷天
　右慾界六天有色有慾交接陰陽人民胎
　生是故舉其重因名爲慾界
第二色界一十八天七曰虚無越衡天八曰
太極濛翳天九曰赤明和陽天十曰玄明恭
華天十一曰曜明宗飄天十二曰竺落皇笳
天十三曰虚明堂曜天十四曰觀明端靜天
十五曰玄明恭慶天十六曰太煥極瑶天十
七曰元載孔昇天十八曰太安皇崖天十九
曰顯定極風天二十曰始黄孝芒天二十一
曰太黄翁重天二十二曰無思江由天二十
三曰上揲阮樂天二十四曰無極曇誓天
　右色界十八天云其界有色無情慾不交
　陰陽人民化生但噉香無復便止之患故
　曰色界
第三無色界四天二十五曰皓庭霄度天二
十六曰淵通元洞天二十七曰翰寵妙成天
二十八曰秀樂禁上天
　右無色界四天云無復色慾其界人微妙
　無色想乃有形長數百里而人不自覺唯
　有眞人能見故曰無色界
四梵天元始曰二十九曰常融天三十曰玉
隆天三十一曰梵度天三十二曰賈奕天
四天之上則爲梵行梵行之上則是上清之
天玉京玄都紫微宫也乃太上道君所治眞
人所登也自四天之下二十八天分爲三界
一天則有一帝王治其中其天人皆是在世
受持智慧上品之人從善功所得自然衣食
飛行來去道遥歡樂但死生之限不斷猶有
壽命自有長短下第一天人壽九萬歲以次
轉增之

雲笈七籤卷之二十一





雲笈七籤卷之二十二登二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　天地部
總說天地五方
外國放品隱元内文經云天地五方皆有制
御剛柔之色使不得落其地深二十億萬里
得潤澤潤澤下二十億萬里得金粟澤金粟
澤下二十億萬里得金剛鐵澤金剛鐵澤下
二十億萬里得水澤水澤下八十億萬里得
大風澤大風澤下五百二十億萬里乃綱維
天地制使不䧟如今日月星辰爲風所待也
學者不知地下之境潤色深淺即五帝不過
兆身於外國之境也
東方弗于岱九萬里之外極豪林之墟其國
音銘呵羅提之國國地形正員土色如碧脂
之鮮無有山阜廣狹九十萬里其國人形長
二丈壽四百歲國有六音之銘是高上始氣
置於外國胡老之品高上恒吟歌其音以化
胡老之人令知外國有不死之教其國人皆
行禮而誦其音是得四百歲之壽無有中夭
之命上學之士知外國地色恒吟詠六品之
音者則致胡老仙官衛兆之身九年自然得
遊呵羅提之國與胡老交言變化飛空遊行
東極之境也
南方閻浮利三十萬里之外極洞陽之野其
國音則銘伊沙陁之國國地平博無有高下
土色如丹廣狹八十一萬里其國人形長二
丈四尺壽三百六十歲國有六音之銘是高
上置於外國越老之品高上恒吟歌其音以
化越老之人令知其國有不死之教其國人
皆行禮而誦其音是得三百六十歳之壽無
有中夭之命學者知外國地色恒吟詠六品
之音者則致越老仙官衛兆之身九年自然
得游伊沙陁之國與越老交言變化朱宫飛
行南陽之境也
西方俱耶尼七十萬里之外極浩素之壟其
國音則銘尼維羅緑那之國國地形多高壟
與天西關相接土色白如玉廣狹六十八萬
里其國人形長一丈六尺壽六百歳國有六
音之銘是高上置於外國氐老之品高上𢘆
吟歌其音以化氐老之人令知其國有不死
之教其國人皆行禮誦詠其音是得六百歳
之壽無有中夭之命學者知外國地色𢘆吟
詠修行則致氐老仙官衞兆之身九年自然
得遊尼維羅緑那之國與氐老仙官交言能
飛行玄虚遊戲浩素之壟也
北方鬱單五十萬里之外國極朔陰之庭其
國音則銘旬他羅之國國地長流平演土色
黑潤廣狹五十八萬里其國人形長一丈二
尺壽三百歳國有六音之銘是高上置於外
國羌老之品高上𢘆吟歌其音以化羌老之
人令知其國有不死之教其國人皆行禮而
誦詠其音是得三百歳之壽無有中夭之命
學者知外國地色恒吟詠修行則致羌老仙
官衛兆之身九年自然得遊旬他羅之國與
羌老交言飛行玄虛遊宴朔陰之庭也
上方九天之上清陽虚空之内無色無象無
形無影空洞之銘元精青沌自然之國以青
氣爲世界上極無窮四覆諸天則高上玉皇
萬聖帝眞受生之根元壽命無量惟劫爲年
其空洞之内亦有六音之銘則元始置於眞
皇自然之品高上吟歌其音以延群仙令知
玄空有無量之眞其國玉皇萬聖帝眞皆行
禮悉吟詠其音是得無量之壽學者知空洞
之色吟詠修行則致三元下降五帝詣房授
兆靈音九年則得乘駕浮雲上造玉清太空
之中也
中國直下極大風澤去地五百二十億萬里
綱維地源制使不落土色如金之精中國音
則銘太和寶眞無量之國中嶽崑崙即據其
中央諸天之别名上有玄圃七寶珠宫與天
交端上眞飛仙之館中國周迴百二十億萬
里其國人形長九尺皆學導引之術壽一千
二百歲國有六音之銘是高上置於中國之
品高上玉皇帝君悉吟詠其音以化中國傖
老之人令知其國有不死之教其國人皆修
上清之道行禮誦詠是得壽一千二百歲無
有横夭之年學者知中國地色吟詠修行則
傖老仙官衛兆之身九年自然與傖老交言
玄察太空飛行上清
　　　九地三十六音
諸天内銘九地三十六音以元始同存空靈
建號結自然之名表於九玄演流外國三十
六音如是天地各有三十六分天則有三十
六天王以應三十六國地則有三十六土皇
以應三十六天天王典眞土皇主仙爲學不
知天之内音則天王不領兆名不知地下之
音土皇則不滅兆跡閉不得仙有見其文受
其訣音天王玄鑒七聖刻篇西龜定録東華
書名土皇滅尸落跡九陰保舉上清五靈敬
護十界扶迎周流六國平滅群㐫五兵摧伏
天魔束形九年乘空飛行上清眞道高妙不
得妄宣輕泄寶音七祖充責已身殞亡三塗
五苦萬劫不原上眞之士愼科而行
　　　朝禮訣法
諸天王恒以八節及月朔之日遊觀無崖歷
戲雲房道遥玉清流眄十方於明霞之上𢘆
詠諸天内音飛玄之章上慶天眞内懽神衿
玉響虚朗瓊韻合音當北之日五老浮位九
帝臨軒四司鑒試五帝衛靈衆眞齊唱萬仙
禮音三光停暉七元煥明山海靜波諸天肅
清八素散華四皇拂塵靈風揚香緑霞吐津
天元溟滓玉虛含欣朗朗高清之館渺渺太
漠之中洞虛入微周覽無窮有得其道與帝
結朋勤誦其章位准仙王德同諸天壽齊三
光
凡學上仙之道志登玉清奉禮帝尊而不知
三十六天之音飛玄之章則三十六天王不
領兆名徒爲精勤天不降眞四司不敬五帝
不迎天魔侵眞終不成仙欲飛行玄虛遊晏
五嶽而不知九地三十六土皇内名則九陰
不落兆尸九地不滅兆跡徒勞幽山望飛反
沉欲行此道每至八節月朔日沐浴清齋入
室燒香朝禮諸天北向叩齒三十六通微咒
曰兆(臣甲乙)志慕神仙八慶之日朝禮天尊
上願騰景乘空落煙飛超玉清洞遊諸天中
願變形致五神昇入月門仰啜八騫石景水
母玉胞飛根長披朱日與光同存下願四極
授我口言西華侍衛役使金晨携提五老八
景同軒上慶交合五願開陳得如所願體合
自然眞靈下降賜登上仙畢便六拜仰咽六
氣次西向六拜咽六氣次南向六拜咽六氣
次東向六拜咽六氣次西北六拜咽六氣次
東南六拜咽六氣合六方三十六拜朝三十
六天畢還北向平坐詠三十六天飛玄之章
一遍竟又六拜六咽氣都止也此高上朝三
十六天上法行之九年天降雲輿三光詣房
書名玉清刻簡青宫四司右列十界敬迎乘
空飛行上昇玉晨其法高妙不得妄宣輕泄
寶文七祖充責身役鬼官長閉三徒萬劫不
原
　　　高上九玄三十六天内音
第一無上元景無色鬱單無量天英勃天王
　姓混(諱□/□羅)
第二無形清微天化昇天王姓馮(諱提/阿沙)
第三無精波羅褥天玄黑天王姓雲(諱奎/零)
第四入色水無量億羅天飛宗天王姓王
　(諱阿/衛)
第五無極洞清上上禪善無量壽天雲羅天
　王姓□(諱□/□□)
第六玄微自然上虛禹餘天梵咽天王姓羅
　(諱彼/犁茶)
第七玄清上無那首約諍天玄那天王姓梵
　(諱摩/首波)
第八梵行上清氣稽那邊淨天云攜天王姓
　(騫諱/首苛)
第九無窮洞虚極上須延天迴摩天王姓澤
　(諱□/□羅)
第十玄梵玉虚無精氣羅迦淨月天雲阿天
　王姓周(諱阿/迦須)
第十一氣玄元達上靈赤天重慕天王姓丹
　(諱清/淨𤤠)
第十二大梵玄無氣離惒行如天世畢天王
　姓周(諱分/若)
第十三無極上靈玉虚玄洞寂然天家王天
　王姓津(諱□/□)
第十四寶梵無色上眞氣潘羅玄妙天雲持
　天王姓隨(諱黎/沐音)
第十五飛梵行眞上玄答謾福德天部利天
　王姓王(諱惟/鉢離)
第十六雲梵流精中元近□際淳天世良天
　王姓朱(諱梨/藹)
第十七玄上洞極無崖不驕樂天流芬天王
　姓凝(諱𩅺/霍□)
第十八大梵玄青元精答惒近際天元深天
　王姓阿(諱明/秀)
第十九行梵紫虚上元首帶快見天洞干天
　王姓劉(諱且/扇)
第二十虚梵上清化靈須陁結愛天飛衣天
　王姓彭(諱移/那)
第二十一上極無景洞微化應聲天玉擕天
　王姓輝(諱□/□)
第二十二大梵九玄中元氣阿那給道德天
　天葵天王姓揵(諱尼/姤)
第二十三行梵元清下靈氣須達天總幾天
　王姓周(諱難/首)
第二十四極梵洞微九靈氣須帶阿那天九
　曲天王姓竺(諱明/和)
第二十五無名至極洞微梵寶天天王
　姓精(諱霧/雲□)
第二十六微梵玄天氣帶扇給道德天
　天王姓洛(諱須/阿摩)
第二十七虛梵天氣蟬然識慧天天王
　姓云(諱元/陁)
第二十八空梵中天績元伊檀天天王
　姓朱(諱仲/生)
第二十九太極無崖紫虚洞幽梵迦摩夷天
　世羅天王姓云(諱□/霐)
第三十緑梵自然識慧入天雲九天王姓迦
　(諱釋/文羅)
第三十一玄梵大行無景無所念慧天宗提
　天王姓伊(諱檀/阿)
第三十二天雲梵上行維先阿檀天正群天
　王姓仲(諱雲/勳勃)
第三十三無色玄清洞微波梨答惒天
　天王姓王(諱靈/□)
第三十四洞微玄上梵氣阿竭含那天
　天王姓桓(諱墮/世宗)
第三十五玄上緑梵滅然天天王姓朱
　(諱陁/雲彌)
第三十六極色上行梵泥維先若那天
　天王姓袁(諱員/珠)
三十六天内名生於空洞元氣之先文華表
見題於崑崙之山高上音其玉文上相集其
妙篇禀受太空自然之章上標玄圖中統六
國三十六音下總九地三十六土皇靈篇洞
暢玉慧虛鮮皆天王之遊歌空玄之寶章六
六韻合四四齊眞九帝分號三十六天萬氣
總𨽻普領群仙上極無崖無色下極洞源洞
淵諸爲上眞飛仙不稟玉音則不得遊觀無
崖之天有得其文天王書名刻字紫扎結録
玉晨三十六年尅得上登無色之天下洞九
地之源上妙之道不傳下仙輕泄寶音七祖
充責身負刀山三徒五苦萬劫不原
　　　洞淵九地三十六音内銘
第一壘色潤地正音土皇姓秦(諱孝/景椿)
第一壘色潤地行音土皇姓黄(諱昌/上文)
第一壘色潤地遊音土皇姓青(諱玄/文基)
第一壘色潤地梵音土皇姓蜚(諱忠/陣星)
第二壘剛色地正音土皇姓戊(諱坤/文光)
第二壘剛色地行音土皇姓鬱(諱黄/母生)
第二壘剛色地遊音土皇姓玄(諱乾/德維)
第二壘剛色地梵音土皇姓長(諱皇/萌)
第三壘石脂色澤地正音十皇姓張(諱維/神保)
第三壘石脂色澤地行音土皇姓周(諱伯/上仁)
第三壘石脂色澤地遊音士皇姓朱(諱明/車子)
第三壘石脂色澤地梵音土皇姓庚(諱文/敬十)
第四壘潤澤地正音土皇姓賈(諱雲/子高)
第四壘潤澤地行音土皇姓謝(諱伯/無元)
第四壘潤澤地遊音土皇姓巳(諱文/秦陣)
第四壘潤澤地梵音土皇姓行(諱機/正方)
第五壘金粟澤地正音土皇姓華(諱延/期明)
第五壘金粟澤地行音土皇姓黄(諱齡/我容)
第五壘金粟澤地遊音土皇姓雲(諱探/無淵)
第五壘金粟澤地梵音土皇姓蔣(諱通/八光)
第六壘金剛鐵澤地正音土皇姓李(諱上/少君)
第六壘金剛鐵澤地行音土皇姓范(諱來/力安)
第六壘金剛鐵澤地遊音土皇姓長(諱李/季元)
第六壘金剛鐵澤地梵音土皇姓王(諱駟/女容)
第七壘水制澤地正音土皇姓唐(諱初/生映)
第七壘水制澤地行音土皇姓昊(諱正/法圖)
第七壘水制澤地遊音土皇姓漢(諱高/文徹)
第七壘水制澤地梵音土皇姓京(諱仲/龍首)
第八壘大風澤地正音土皇姓葛(諱玄/昇先)
第八壘大風澤地行音土皇姓華(諱茂/雲長)
第八壘大風澤地遊音土皇姓羊(諱眞/洞玄)
第八壘大風澤地梵音土皇姓周(諱尚/敬原)
第九壘洞淵無色剛維地氣正音土皇姓極
　(諱無/上玄)
第九壘洞淵無色剛維地氣行音土皇姓昇
　(諱虛/元浩)
第九壘洞淵無色剛維地氣遊音土皇姓趙
　(諱上/伯玄)
第九壘洞淵無色剛維地氣梵音土皇姓農
　(諱勤/元伯)
　右九壘之地極下洞淵洞源綱維天地制
　使不落上則去第一壘五百二十億萬里
　下則無窮無境無邊無際皆綱維之氣如
　是第九壘土皇以三月一日六月二日九
　月三日十二月四日一年四過乘五色雲
　輿九色飛龍執中元命神之章從傖老仙
　官耀天羽騎萬二千人上詣波梨答惒天
　奏九地學道得仙人名言於四天之主
凡學上法當以其日日入時入室向太歳黄
書白紙上四土皇内音服之叩齒十二通仰
存四土皇姓諱悉著玄黄五色之衣頭戴九
元通天寶冠足著五色師子交交之履執文
身保命之符乘黄霞飛輿從五帝玉女三十
六人飛行上昇波梨答惒天便呪曰
二象迴周九精洞靈皇老應符騰虛入清四
通八達飛霞紫瓊上登金華奉對帝靈記仙
元録青宫刻名得道白簡封字七靈九壘滅
尸東井鍊形三九降眞我道已明得乘飛景
上登玉庭畢心拜九拜咽氣十二通止行之
三十六年得乘黄霞飛軿上昇波梨答惒之
天九地九壘直下九重合三十六音三十六
土皇上應三十六天中應三十六國如是土
皇皆位齊玉皇之號但分氣各治上下之别
名耳土皇三十六年轉號上清之宫襲三十
六天之王玉司之官於九壘之下皆舉學道
得仙之名上奏九天天王爲學不知九壘地
音三十六土皇内諱九地不滅兆跡九天丞
相不受兆名五嶽不降雲輿五帝不衛兆身
徒明外國之音故不得匡會而昇也故天地
人各稟三三之氣三合成眞然後得仙也
凡知九地之音三十六土皇内諱則九氣丈
人𢘆以四方五色靈官防衛兆身出入遊行
登陟五嶽則仙官侍送滅魔威試降致神眞
九年飛空坐在立亡三十六年上昇太清居
世得有此文七玄九祖則爲九氣命靈上皇
司官奉衛形骸撫慰靈魂蒿里父老丘丞相
掾皆爲驅除無復拘閉謫役之患居則在地
保安無㐫十二守將營扞八門通眞致神欲
富則富欲官則官欲仙則仙欲神則神此道
秘妙非可言宣上相青童禀受高上口訣寶
篇妄泄靈文七祖充役萬劫不原
　　　登山住止安居審地吉㐫法
若欲登山住止及安居宅審地吉㐫當以戊
已之日黄書九地三十六音文白紙上置所
居中央以盆覆之三宿開看若有黄色潤紙
大吉若有青色則下有死靈之尸若有白色
則㐫若有赤色者則驚恐若有黑色者則主
財寶若有紫色者得神仙都不異則止可三
年安過此必折傷
　　　東方呵羅(提國)
第一品銘　正音(无夷)
第二品銘　正音(波泥)
第三品銘　正音(久難)
第四品銘　正音(吉羅)
第五品銘　正音(无思)
第六品銘　正音(雲芝)
東方去中國九十萬里外名爲呵羅提之國
一名日生國國外有扶桑在碧海之中地一
面方萬里上有太帝宫太眞王之别治其上
生林如桑皆數千丈大者三千圍兩兩同根
而生有實赤如桑椹仙人所啖食體作金光
色其實皆九千歲一生又有生洲在扶桑外
西接蓬萊地面方二千五百里去岸二十三
萬里上有仙家數萬人地無寒暑時節温和
多生神仙芝草食之飛空而行扶桑東又有
祖洲在東海之中地方五百里去岸七萬里
上有不死芝草形狀似菰苗長三四尺一名
養神芝其葉似菰生不叢株食之飛行上清
已死之人覆之則生神奇妙藥入其國冝知
其名存胡老仙官採之於祖洲思其色而服
之三年面有流光延壽萬年久久自然有仙
人齎此神物降送於身也
　　　南方伊沙陁國
第一品銘　正音(盈華)
第二品銘　正音(玉家)
第三品銘　正音(握魔)
第四品銘　正音(耀葩)
第五品銘　正音(武都)
第六品銘　正音(飛蒲)
南方去中國八萬一千里外名閻浮黎之外
極洞陽之野國名伊沙陁之國一名火庭天
竺之國國外有長洲一名青丘在南海辰巳
地方五千里去四方之岸二十萬里則生天
樹長三千丈大者二千圍甚多靈藥甘液玉
英無所不有其上有民人皆壽三百六十歲
又有靈狐之獸大者如犬色如金叫聲響四
千里威制虎豹萬禽得衣其毛壽同天地青
丘左則有風山山𢘆震聲上有紫府宫天眞
神仙玉女所遊觀又有炎洲在南海中央地
方二千里去岸九萬里上有風生獸似豹青
色大如貍積火連天燒之經月不死毛亦不
然斫刺不入以鐵鍾交鍜其頭數千下乃死
張口向風須臾復活以石上菖蒲塞其鼻即
死取其腦和菊花服之壽同天地又有火林
山山中有火光獸大如鼠毛長三四寸或赤
或白於是夜半望山上林木及此獸光照如
然火取其獸毛作布名之火浣布小污以火
燒之即鮮白則伊沙陁國人所衣得此毛仙
人降形學者存其國之音思越老仙官三十
六年神人當以此獸及本國神奇之物獻送
於兆也
　　　西方尼維羅緑那國
第一品銘　音曰(華蓮)
第二品銘　音曰(高軒)
第三品銘　音曰(明身)
第四品銘　音曰(土纏)
第五品銘　音曰(星震)
第六品銘　音曰(朱天)
西方去中國六萬里外名俱耶尼之外極皓
素之壟寒穴之野則尼維羅緑那之國一名
雲胡月支國國人壽六百歲國外則有流洲
在西海之南地方三千里去東岸十九萬里
其上有仙家數萬上有山生昆吾之石治石
成鐵作劔光明照洞如水精割玉如土鳳麟
洲在海中央地方一千五百里四面有弱水
鴻毛所不浮上有仙家數千鳳麟爲群上有
吉光之獸如狸能作胡語聲如梵音與其國
人通言獸毛生光奕奕悉仙人所衣得衣其
毛壽同天地學者存其國音氐老仙官三十
六年當獻送昆吾之劍吉光之獸於兆也
　　　北方旬他羅國
第一品銘　音曰(玄家)
第二品銘　音曰(文多)
第三品銘　音曰(山蘆)
第四品銘　音曰(武都)
第五品銘　音曰(盈家)
第六品銘　音曰(玄摩)
北方去中國五萬里外名鬱單極朔陰鈎陳
之庭國名旬他羅之國一名天鏡之國國人
壽三百歲國外則有玄洲方七千二百里四
面是海去岸三十六萬里上有太玄都仙伯
眞公所治有鸞□之鳥如浮氣多丘山名爲
風山與天西北門連界金堂玉室宫府生金
玉紫芝是三天所治其外則有元洲地方三
千里去南岸十萬里上生五芝玄澗澗水如
蜜飲之與天地同年中有三萬仙家悉飲此
水得仙不死學者存其國音羌老仙官三十
六年降獻玄澗五芝水也
　　　上方元精青沌自然國
第一品銘正　音(重權)
第二品銘正　音(玉金)
第三品銘正　音(三林)
第四品銘正　音(正精)
第五品銘正　音(吸鈴)
第六品銘正　音(緑嬰)
上方九天之上清陽恢空之内無色無象無
形無影空洞之銘元精青沌自然之國一名
洞澳清衍之國以青氣爲世界上極無窮四
覆諸天惟有玉虚紫館結空洞之煙而虚玄
青沌之内也爲學存高上之音則天人授子
飛仙之方
　　　中央太和寶眞無量國
第一品銘正　音(山蘆)
第二品銘正　音(世家)
第三品銘正　音(嵯峨)
第四品銘正　音(盈華)
第五品銘正　音(翟葩)
第六品銘正　音(羅那)
中國四周百二十億萬里下極大風澤五百
二十億萬里崑崙處其中央弱水周匝繞山
山高平地三萬六千里上三角面方長萬里
形似偃盆中央小狹上廣其一角正北千辰
星之精名曰閬風臺一角正西名曰玄圃臺
其一角正東名曰崑崙宫一處有積金爲天
墉城面方千里城上安金臺五所玉樓十二
其北户山承淵山並其支輔又有墉城金臺
玉樓相似如一流精之闕光碧之堂瓊華之
室紫翠丹房景雲燭日朱霞九光西王母之
所治上通璇璣元氣流布五常玉衡普引九
天之澳灌萬仙之宗根天地之紐萬度之柄
矣上生金銀之樹瓊柯丹寶之林垂蘇瑚以
爲枝結玉精以爲實其樹悉刻題三十六國
音諸天玉文上棲紫燕鳳鸞白雀朱鶚鵾鷄
靈鵠赤鳥青鵲下則飛禽遊獸與崑崙同生
初無死耗但玄文寶經隱書古字有千二百
億萬言在玄圃之上積石之陰仙人有九萬
人皆停散於靈山學者恒誦諸天内音外國
三十六音地下九壘之音九年仙人自當降
送靈山之神奇三十六年得乘五色雲輿上
登崑崙之山也


雲笈七籤卷之二十二


雲笈七籤卷之二十三登三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　日月星辰部
總叙日月
黄氣陽精三道順行經曰日陽之精德之長
也縱廣二千三十里金物水精暈於内流光
照於外其中有城郭人民七寶浴池池生青
黄赤白蓮花人長二丈四尺衣朱衣之服其
花同衰同盛日行有五風故制御日月星宿
遊行皆風梵其綱金門之上日之通門也金
門之内有金精冶鍊之池在西關左之分故
立春之節日更鍊魂於金門之内耀其光於
金門之外四十五日乃止順行之洞陽宫洞
陽宫日之上館也立夏之日止於洞陽宫吐
金冶之精以灌於東井之中沐浴於晨暉收
八素之氣歸廣寒之宫也月暉之圍縱廣二
千九百里白銀琉璃水精映其内城郭人民
與日宫同有七寶浴池八騫之林生乎内人
長一丈六尺衣青色之衣常以一日至十六
日採白銀琉璃鍊於炎光之冶故月度盈則
光明比十七日至二十九日於騫林樹下採
三氣之華拂日月之光也秋分之日月宿東
井之地上廣靈之堂乃沐浴於東井之池以
鍊日魂明八朗之芒受陽精日暉吐黄氣於
玉池諸天人悉採玉樹之華以拂日月之光
月以黄氣灌天人之容故秋分是天人會月
之日也
老子歷藏中經云日月者天地之司徒司空
也日姓張名表字長史月姓文名申字子光
太丹隱書云紫微夫人姓王諱清蛾字愈音
云是西王母第二十四女紫微宫在北溟外
羽明野玄壟山山在崑崙之東北紫微說阿
母言曰欲存日月氣者當知日月景象日圓
形而方景月方精而圓象景藏形内精隱象
中景赤象黄是爲日月之魂若知其道乃可
以吐納流霞耳
　　　三奔録
三奔之道當按奔景之神經經中節度曉夕
修行不得傳及非人如怠慢不專輕泄漏慢
之者身受冥責一如經戒
　　　奔日
日中赤氣上皇眞君諱將車梁字高騫奕此
位號尊秘經雖無存修之法而云知者不死
當宜行事之始心存以知不得輒呼月法亦
然
　　　奔月
月中黄氣上黄神母諱曜道支字玉薈條其
奔月齋靜存思具如日法
　　　奔辰
木春王火夏王金秋王水冬王皆依曆以四
立日前夜半爲王之始冬七十二日至分至
日前各王十八日分至日之前夜夜半爲王
之始有星時可出庭中坐立適意有五星中
相見者次當修服之時而出庭中坐勝於立
可於庭壇向星敷席施按燒香禮拜訖正坐
而爲之若無星之時天陰之夕可於寢室中
存修之也星行不必在方面亦隨所在向而
修行謂五星所在而向之不必依星本方之
面猶如木或在西也一夕服五星常令周遍
隨王月以王星爲先若靜齋道士亦可通於
室中存五星之眞文方面而並修之不閑筭
術不知星之所在又久靜長齋者可常於室
中依五星本位之方面而存修之也
　　　太上玉晨鬱儀結璘奔日月圖
太上隱書中篇曰子欲爲眞當存日君駕龍
驂鳳乘天景雲東遊希林遂入帝門精思乃
得要道不煩名上清靈列位眞官乃執鬱儀
文太上隱書中篇又曰子欲昇天當存月夫
人駕十飛龍乘我流鈴西到六嶺遂入帝堂
精思乃見上朝天皇乃執結璘章
　　　太上玉晨鬱儀奔日赤景玉文結璘
　　　奔月黄景玉章
右奔日月隱道太上上清太極九皇四眞人
所寶祕玄靈元君之玉章也自非有金簡玉
名及緑字東華皆不聞見此二章之篇目矣
行之者先清齋百日絶交人事乃可爲之也
久久行之上奔日月得給玉童玉女各五十
人太上鬱儀赤文結璘黄章乃太上玉帝君
之靈祕篇也藏之於九天之房丹瑶之臺非
勤心好眞宿有飛玄天仙之骨録者英得而
見聞也聞其篇目皆不可妄言稱及犯者受
考三官天地不赦初令三百年得宣傳一人
却後七百年乃復得一人苦神眞宣告有宜
授者傳之也傳授之法皆師友相受以宗玄
科也授非其人不遵法度爲泄宣天文也漏
慢違誓死爲下鬼乃七祖受考風刀之罪自
非同氣寧當閉口西玄山洞臺中有此二經
刻以玉簡書以金字及王屋清虚天皆有而
不備具唯太玄宫高上臺及蓬萊府北室金
柱玉壁刻文並備具也中宫仙人泰清諸官
並不知此書是何事也
　　　峨嵋山北洞中石室户樞刻石書字
鬱儀引日精結璘致月神得道處上宫位稱
大夫眞一云帝君眞凡二十字下仙見之甚
自不解其意義是何等事也如此仙人自有
不見其篇目録者多矣其金液九丹蓋小術
也皆不得飛行上清欲行此道不必賢愚但
地上無此文耳眞官玄法啓誓乃傳有得而
行位爲上眞乃乘八景瓊輪遊行九晨詣太
素宫見太一帝君俱朝元晨故祕言曰子得
鬱儀結璘乃成上清之眞不修此道不得見
三元君
　　　太上鬱儀日中五帝諱字服色
日中青帝諱圓常無字昭龍韜衣青玉錦帔
蒼華飛羽裙建翠芙蓉晨冠
日中赤帝諱丹虚峙字緑虹映衣絳玉錦帔
丹華飛羽裙建丹符靈明冠
日中白帝諱浩鬱將字迴金霞衣素玉錦帔
白羽飛華裙建浩靈芙華冠
日中黑帝諱澄增停字玄緑炎衣玄玉錦帔
黑羽飛華裙建玄山芙蓉冠
日中黄帝諱壽逸阜字飈暉像衣黄玉錦帔
黄羽飛華裙建芙靈紫冠
　右日中五帝君諱字服色欲行奔日之道
　當祝識名字存五帝服色在我之左右前
　後
月中夫人魂精内神名曖蕭臺摽
　右月魂配五帝次又存祝之能知月魂名
　終身無灾萬害不傷太上藏日月帝君夫
　人諱字於太素宫有知之者神仙
　　　太上結璘月中五帝夫人諱字服色
月中青帝夫人諱隱娥珠字芬豔嬰衣青華
瓊錦帔翠龍鳳文飛羽裙
月中赤帝夫人諱逸寥無字婉筵靈衣丹蘂
玉錦帔朱華鳳落飛羽裙
月中白帝夫人諱靈素蘭字鬱連華衣白珠
四出龍錦帔素羽鸞章飛華帬
月中黑帝夫人諱結連翹字淳厲金衣玄琅
九道雲錦帔黑羽龍文飛華九帬
月中黄帝夫人諱清營襟字炅定容衣黄雲
山文錦帔緑羽鳳華繡帬
　已上五夫人頭並頽雲三角髻髪垂之至
　腰
　右月中五帝夫人諱字服色欲行奔月之
　道當祝識名字存夫人服色在己之左右
　前後
日中五帝魂精内神名珠景赤童
　右日魂月魄五帝五夫人次又存祝之能
　知日魂名終身無疾萬灾不犯太上藏日
　月魂名於紫靈玉宫有知之者通神使靈
存奔日月道者任意所便行爾不必盡爲之
也欲得靜室隱止唯令日月之暉處也若不
絶人事與外物相干者不得行此道也夜半
常燒香存五帝五夫人名字心祝曰
願與帝君太一五神合景如一於是二十四
年亦白日昇天亦不必行奔存之道也常存
在我之左右並心祝竊誦勿令耳聞
　　　太素眞人受太帝君日月訣法
太素眞人曰子存日精五帝君口含太上鬱
儀文須此道成乃見日中君無此徒勞自煩
寃
太素眞人曰子存月精五夫人口含太上結
璘章須此道成乃見月中夫人無此徒勞自
悼傷
　右二條太素眞人受太帝君訣言太上隱
　書云存時執之帝君云含之太素眞人教
　裴君存時含一文執一文並行之也
太素眞人傳清靈眞人裴君二事太上鬱儀
結璘之章以致日月之精神上奔日月通天
光飛太空之道也皆乘雲車羽蓋駕命群龍
而上昇皇天紫庭也内視中方曰子欲步空
當存日月王欲登清靈當存五星宻室宻行
不出宇庭此之謂也素奏丹符曰大哉鬱儀
妙乎結璘非上眞不見非上仙不聞以日月
五精之神乘龍步空足躡景雲遂與五帝上
入天門有人聞之愼勿妄言去世可出誓金
乃傳要傳弟子有心之人勿道篇目玉童上
言泄則被考身終不仙玉女玉童去而弗還
書文必失獲刑三官子其愼言言爲罪源
　　　大方諸宫服日月芒法
常存心中有日象大如錢在心中赤色又存
日有九芒從心中出喉至齒間而芒迴還胃
中如此良乆臨目存自見心胃中分明乃吐
氣漱液服液三十九過止一日三爲之行之
十八年得道行日中無影恒存日在心中月
在泥丸宫夜服月華如服日法存月十芒白
色從腦中下入喉芒亦未出齒而迴入胃
　　　太上玄眞訣服日月法
東𡖖司命君曰先師王君昔見授太上明堂
玄眞上經清齋休粮存日月在口中晝存日
夜存月令大如環日赤色有紫光九芒月黄
色有白光十芒存咽服光芒之液常宻行之
無數若不修存時令日月還住面明堂中日
居左月居右令二景與目瞳氣合通也此道
以攝運生精理魂神六丁奉侍天兵衛護此
上眞道也大都口訣正如此
　　　服日子三五七九玄根氣法
食玄根之氣法使人體中清朗神明八聰身
有日映面有玉澤眼生明光齒含紫氣堅腸
華藏長生久視服吸朝液懸粮絶粒道要於
金液事妙於水玉所謂吐納自然之太和御
九精之靈氣者也夫道之爲用貴自然也德
之爲靜尊恬愉也攝自然以表眞抱沖漠以
不邪者則横犯不生非害自滅此乃三五七
九之氣可謂要道之㫖也
兆卧未起之時存口中有一白氣大如鷄子
黄鷄黄之外又有五色氣五色氣宛轉自生
結溢黄外須臾乃滿心口中名曰三五七九
日子玄根之氣也又存心胃口之中有一女
人如嬰兒之形無衣服也正立胃管門口號
曰九天玄女承注魂液仰噏口中鷄子黄之
五色氣也常潄滿口中内外上下以舌迴吸
日氣五色津液滿口吞之存使津液下入玄
女之口如此三過畢又叩齒三通微祝曰
玉清高上九天九靈治在玄府下入胃清金
和玉映先自虛生名曰淳鐶字曰艷精鍊魂
抱魄心開神明服食日子金華充盈良久都
畢以手拭兩目二七又以兩手相拭極力摩
面眉目之間鬢膚之際小熱使薰薰然也此
太上服三五七九日子玄根之道也
　　　服日月氣法
服日氣之法以平旦採日華以夜半存之去
面前九寸令方景照我泥丸下及五藏洞徹
一形引氣入口光色慰明良久乃畢則常得
長生矣
　　　又法
夜半生氣時若鷄鳴時正卧閉目存左目中
出日右目中出月並徑九寸在兩耳之上兩
耳之上名爲六合高窗也令日月使照一身
内徹泥丸下照五藏腸胃之中皆覺見了了
洞徹内外令一身與日月光合良久畢叩齒
九通咽液九過乃微祝曰
太上玄一九皇吐精三五七變洞觀幽冥日
月垂光下徹神庭使照六合太一黄寧帝君
命簡金書不傾五老奉符天地同誠使我不
死以致眞靈却遏萬邪禍害滅平上朝天皇
還老反嬰太帝有制百神敬聽畢乃開目名
爲日月鍊根三元校魂以制御形神辟諸鬼
氣之來侵使兆長生不死多存之矣
　　　又法
又存左目爲日右目爲月共合神庭之中却
上入於明堂化生黄英之體下流口中九咽
之以哺太一常以生氣時存之畢微祝曰
日月上精黄水月華太一來飲神光高羅使
我長生天地同柯畢五日一行之口中舌上
爲神庭存日月旣畢因動舌覺有黄泉如紫
金色從舌上出上流却入明堂爲黄英之體
也存思之時常閉目施念
　　　太一遊日服日月法
太一常以甲午丙午戊午日日出時下遊絳
宫合形眞人及兆身絳宫眞人者處心中之
丹田中元眞人居其心中也先存思眞人忽
然與太一合形又存我入絳宫中忽然復與
太一合形於是絳宫之中惟覺有太一之身
身形象服如兆體也但令形細眇然似初生
孩子之狀又存兩鼻孔下左有日右有月曰
中有黄精赤氣月中有赤精黄氣精者二明
之質色氣者日月之烟也二氣鬱鬱來入絳
宫絳宫溢滿二氣復上入洞房中洞房中鬱
滿又下至黄庭中黄庭中者臍下三寸下丹
田宫中也二氣旣滿又入塡溢太倉中二氣
洞徹鬱鬱積胃管中存太一上行正當胃管
中南向呼召下元丹田黄庭眞人衣黄衣巾
黄巾與太一共坐飲食精氣二十七咽良久
畢存黄庭眞人咒曰
日月之華黄赤二精圓光合氣上發大明三
元飮食太一受靈又存太一與中元眞人還
入絳宫黄庭眞人還下丹田太一與我合形
還六合宫
　　　求月中丹光夫人法
求仙之道當以夏至之日夜半入室南向眠
坐任意閉眼内思月中丹光夫人姓諱形長
八寸分頭作頽雲之髻著丹錦裙口銜月光
入兆身心絳宫之中須臾月光散爲黄氣匝
絳一形夫人在月中央採空青之林散拂黄
氣之中口吐陽精赤氣以灌兆形從向帀外
黄赤二氣更相纏繞洞映一身夫人以紫書
丹字六音授於兆身便引黄氣二十四咽引
陽精十二咽止即叩齒二十四通仰呪曰
流火萬頃洞陽之精陽安之館三華玉城金
仙内映八素四明九曜降氣上仙高靈夫人
焚香散玉華清丹書紫字結音空清瀾池玉
潤流麗八溟朱光流翳普天鮮榮迴晨曲曜
映監我形形與朱日同死同生乘空駕虚參
御飛駢玉女弼位金童輔靈翠羽輕蓋上造
帝庭畢咽氣二十四過咽液十二過止便服
紫書丹字行此道八年夫人授兆丹書眞文
月中玉璫令飛昇上造洞陽之宫
　　　服日月六氣法
夫氣者神明之器清濁之宗處玄則天清在
人則身存夫死生虧盈蓋順乎攝御之間也
欲服六氣常以向曉寅丑之際因以天時告
方面之時也太霞部暉丹陽誕光靈景啓晨
朱精啓時之始也先存日如鷄子在泥丸中
畢乃吐出一氣存氣爲黑色名之尸氣次吐
二氣爲白色名之故氣次吐三氣存氣爲蒼
色名之死氣思其氣吐亦良久也凡出三色
合吐六氣也畢又徐徐引納黄氣四過畢輒
咽液三過爲之三畢乃存泥丸中日從目中
出當口前令相去九寸臨目髣髴如見之覆
止乃起坐動揺四體俯仰伸引令關脉調轉
存咽津佳夜即存月在泥丸中如存日法若
存月當以月一日夜至十五日住從十六日
至三十日是月氣衰損天胎虧縮不可以夜
存也此法至妙能行者仙
　　　金仙内法
金仙内法感降靈轝常以月五日夜半子時
存日爲從兆口入住在心中使光照一心一
心之内與日同光共相合會赫烱烱赫當覺
心暖霞暉映曖良久有驗乃宻呪曰
太明育精内鍊丹心光暉體合神眞來尋畢
咽液九過叩齒九通止到十五日二十五日
二十九日復作如前一月之中四度如上便
人開明聦察百關解通萬神洞徹面有玉光
體有金澤行之十五年太一遺寶車來迎上
登太霄遊宴紫極行之務數不必一月四辰
也
　　　存思日月法
凡入山思日在面前月在腦後凡暮卧思日
在面上月在足後赤氣在内白氣在外凡欲
從人各思日月覆身而徃當無所畏
　　　向日取嚏法
欲得延年洗面精心(至日更洗漱也)日出二
丈正面向日口吐死氣服日後便爲之死氣
(四時吐之也)鼻噏日精須鼻得嚏便止是爲
氣通若不得(嚏以軟物通導之使必得嚏也)
以補精復胎長生之方也向日正心欲得使
心正常以日出三丈取嚏訖仍爲之錯手著
兩肩上左手在上(以日當心開衣出心令正)
(當之)常能行之佳
　　　雙景翼形隱道
鷄鳴時(東方天色纔變之時坐卧任意閉目)
(握固)存日月之象在六合之府日左月右(六)
(合府在兩目之上角即眉後空處是也入皮)
(一分仍辟方九分日色赤九紫芒月色黄十)
(白芒也存使光明洞形令髣髴在位存令日)
(月合照光芒交映而洞徹身面也)閉目極念
無得遺脫畢叩齒七通咽液九過而微祝曰
太明靈神化度鬱青招霞藏暉灌鍊五形宫
駕六合七神調平使我飛仙登行上清行之
十五年玉皇遣三素雲迎兆也
　　　食竹笋(鴻脯附)
服日月之精華者欲得常食竹笋者日華之
胎也一名大明又欲常食鴻脯者月胎之羽
鳥也一名月鷺欲服日月當食此物氣感運
之太虚眞人曰鴻者羽族之總名也其鵠雁
鵝鷗皆曰鴻鷺也古歌曰
鴻鷺十年鳥　爲肴致天眞　五帝銜月華
列坐空中賓(此古之漁父歌也)

雲笈七籤卷之二十三


















雲笈七籤卷之二十四登四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　日月星辰部
　　　總說星
玄門寶海經曰陽精爲日陰精爲月分日月
之精爲星辰綱者連星也紀者綴星也星形
正圓如丸不應似貫珠穿度又不容作鈴鼻
相綴理宜如破箭竿還相合以成體天地初
成無子舉翅飛上乃在華蓋之下左有北辰
右有北斗星辰稍備東西南北稍正星辰共
以眞道要養萬二千物下及六畜糞土草木
皆被服其秘道要德而生長焉
北辰星者衆神之本也凡星各有主掌皆繫
於北辰北辰者北極不動之星也其神正坐
玄丹宫名太一君也極之爲言者界也是五
方界俱集於中央是最尊居中也中極一名
爲天中上極星也是最居天之中東方少陽
名爲東極星西方少陰名爲西極星南方太
陽名爲南極星中央名爲中和上極上星故
最高最尊爲衆星之主也北極星天之太常
其神主昇進上總九天中統五嶽下領學者
北極星圍七百七十里中有玄臺玉樓眞人
號飛華君姓羽靈諱昌元著飛精華冠衣紫
錦裳執玉策太極君名北辰主帝制御萬神
中央星是北極神人坐緑炁之光北斗星者
太極之紫蓋玄眞之靈床九皇之神席天尊
之偃房第一太星精名玄樞神曰陽明第二
元星名曰北台神曰陰精第三眞星名曰九
極上眞神又曰眞人第四紐星名曰璇根神
曰玄冥第五綱星名曰太平神曰丹元第六
紀星名曰命機神曰北極第七關星名曰玄
陽神曰天關第八帝星名曰高上皇神曰八
景虚元君第九尊星號太微玉帝君神曰太
素七晨元君斗有魂魄之星迴旋在斗外裹
纏於斗斗在内也陽明陰精二星之間星斗
魂魄魁首也名曰天樞魂神斗次第二星名
曰天璇魂神斗次行第三星名曰天機魄精
斗次行第四星名曰天權魄精斗次行第五
星名曰玉衡魄靈斗次行第六星名曰闓陽
魄靈斗次行第七星名曰揺光大明七星去
地四十萬里圍七百二十里皆金精琉璃爲
其郭七曜紫暉開其光號爲帝車運于中央
臨制四方分調陰陽四時五行皆禀之焉
北斗君字君時一字充北斗神君本江夏人
姓伯名大萬挾萬二千石左右神人姓雷名
機字太陰主天下諸仙人又招摇與玉衡爲
輪北斗之星精曜九道光映十天
北斗九星七見二隱其第八第九是帝皇太
尊精神也漢相國霍光家有典衣奴子名還
車忽見二星在斗中光明非常乃拜而還遂
得增年六百内輔一星在北斗第三星不可
得見見之長生成神聖也外輔一星在北斗
第六星下相去一寸許若驚恐厭魅起視之
吉
黄帝曰以鷄鳴時想北斗七星而天神下不
死藥益壽不老又以丁亥之日仰存七星使
煥明於北方良久陰祝曰
召書上清役使萬神上登玉庭駕景乘空與
天相傾
又每立春日東向存北斗來下却蓋頭柄指
於前吉南斗神君字流時南斗字君元南斗
君是河東人姓趙名赦先字君遷南斗君坐
左右神人姓戴名道字叔生大道君子也
東斗主擊君西斗主伐君中斗伏逆君紫微
宫内神姓柳字君明紫微君字露光夫人姓
王諱叔華太微星君字卿元太微内有三皇
一曰皇君二曰天皇三曰皇老此即三元之
氣混沌之眞在太微總領符命也文昌星神
君字先常天子司命之符也土官星所主能
致山内菓實旦爲猿晝爲猴暮爲死石璇璣
星君字處行鉤陳水星主之常陳天之虎賁
也五車天之五嶽能致甘露麒麟三台星天
之陛官旦爲龍晝爲蛇暮爲魚三神者三台
之靈也上台神君字顯眞上台名虚精主金
玉中台神君字章明中台名六淳主禄位中
台兩星小闊𣈆張華爲司空死其星開下台
神君字際生下台名曲生主土田軒轅星天
之後妃土官也其神旦爲羊晝爲蟹暮爲鼈
洞明星姓幽昇諱幽韻眞人星姓歸珩諱妙
光字度元天之司空主五嶽靈仙
五星者是日月之靈根天胎之五藏天地賴
以綜氣日月繫之而明東方歲星眞皇君名
澄瀾字清凝夫人名寶容字飛靈南方熒惑
眞皇君姓皓空諱維淳散融夫人諱華凝字
玄羅太白眞皇君姓皓空名德摽夫人名颷
英字靈恩辰星眞皇君名啓咺字積原夫人
名玄華字龍蛾鎭星眞皇君名藏睦字耽延
夫人名空瑶字飛賢二十八宿爲籬落也織
女水官星能致神芝食之壽與天地無極傳
舍水官星主天符南戒星同北戒水官星旦
爲馬晝爲鹿暮爲漳天市星天之倉曹神能
致明月珠旦爲木晝爲兔暮爲狢平門土官
星能致神女倡樂旦爲生木晝爲豕暮爲蛦
蝓玄冥星姓冥樞諱定宣覺字法開度眞名
執天之遊擊也主伐逆上總九天鬼神中領
北帝三官下監萬兆穀土星能致飛鳥來朱
雀旦爲鷄晝爲爲暮爲鳶積水星能致四方
萬物恣其所欲坐在立亡狼星能致天帝君
百二十神
夫下有其官則上有其星下署置官失則上
星爲其亂若露慢三光指斥七曜呵駡風雨
欺罔玄靈則致日月薄蝕星宿流飛常以十
二月四日候天西北水母星長九丈大三圍
本末正等見即大水滿天下急走奔高山可
逃也計然葵丘濮上人也姓辛字文子習星
曆之數知所富利之術
　　　二十八宿
甲從官陽神也角星神主之陽神九人姓賓
名逺生衣緑玄單衣角星宿主之乙從官陰
神也亢星神主之陰神四人姓扶名司馬馬
頭赤身衣赤緹單衣帶劍亢星神主之丙從
官陽神也氐星神主之陽神十三人姓王名
師子衣青紗單衣氐星神主之丁從官陰神
也房星神主之陰神八人姓洪名寄生衣絳
緋單衣房星神主之戊從官陽神也心星神
主之心星火也爲工故在東方陽神五人姓
女名涂祖牛頭人身衣黄單衣帶劍心星神
主之己從官陰神也尾星神主之陰神十一
人姓涂名徐澤兔頭人身衣青單衣尾星神
主之庚從官陽神也箕星神主之桑木者箕
星之精也陽神十一人姓元闕名仲衣飄颻
玉紗單衣箕星神主之辛從官陰神也南斗
星神主之陰神四人姓陽名多衣青單衣持
矛南斗星神主之壬從官陽神也牛星神主
之陽神十二人姓柳名將生衣絳玄單衣牛
星神主之癸從官陰神也女星神主之陰神
姓刁名徐字鬱子犬頭人身女星神主之寅
從官盂神也虚星神主之槐者虚星之精也
盂神四人姓木名徐他鼠頭人身衣銀黑單
衣帶劔虚星神主之卯從官仲神也危星神
主之仲神十一人姓劉名歸生衣瓊紋單衣
帶劔危星神主之辰從官季神也營室星神
主之營室之内五色雜神營室天子受命之
司水官星神主之季神八人姓吕名昇衣黄
錦單衣營室星神主之巳從官孟神也東壁
星神主之孟神七人姓石名蘇和豕頭人身
衣黑單衣帶劍東壁星神主之午從官仲神
也奎星神主之仲神六人姓黑名石勝衣丹
紗單衣帶劔奎星神主之未從官季神也婁
星神主之季神十三人姓竺名逺來衣流熒
單衣婁星神主之申從官盂神也胃星神主
之孟神八人姓馮名謝君衣流黄單衣帶劔
胃星神主之酉從官仲神也昴星神主之仲
神四人姓張名弩小衣緑青單衣昴星神主
之戌從官季神也畢星神主之季神姓桑名
公孫帶劔衣白毛單衣畢星神主之亥從官
孟神也觜星神主之孟神十一人姓王名平
衣龍青單衣觜星神主之子從官仲神也參
星神主之仲神八人姓銅名徐舒衣黄緋單
衣帶劔參星神主之丑從官季神也井星神
主之季神九人名博陽衣黄水單衣帶劔能
致鳳凰玄武東井星神主之震乾之長男也
鬼星神主之長男神五人姓作名涂于蛇頭
黑身帶劔衣赤野單衣鬼星神主之坎乾之
中子也柳星神主之中男神四人姓角名石
襄羊頭人身衣黄韋單衣柳星神主之艮乾
之少子也七星神主之少子神五人名勝子
衣飛霞單衣七星神主之巽坤之長女也張
星神主之長女神五人姓李名神子衣赤血
單衣張星神主之离坤之中女也翼星神主
之中女神十人姓張名奴子衣赭黑單衣帶
劔翼星神主之兊坤之少女也軫星神主之
少女五人姓符離名蘇子衣流黄單衣
　　　北斗九星職位總主
黄老經曰北斗第一天樞星則陽明星之魂
神也第二天璇星則陰精星之魂神也第三
天機星則眞人星之魄精也第四天權星則
玄冥星之魄精也第五玉衡星則丹元星之
魄靈也第六闓陽星則北極星之魄靈也第
七揺光星則天關星之魂大明也第八洞明
星則輔星之魂精陽明也第九隱元星則弼
星之魂明空靈也
陽明星天之太尉司政主非上總九天上眞
中監五嶽飛仙下領後學眞之人天地神靈
功過輕重莫不𨽻焉
陰精星天之上宰主禄位上總天宿下領萬
靈及學仙之人諸以學道及兆民宿命禄位
莫不𨽻焉
眞人星天之司空主神仙上總九天高眞中
監五嶽靈仙下領學道之人眞仙之官莫不
𨽻焉
玄冥星天之遊擊主伐逆上總九天鬼神中
領北帝三官下監萬兆伐逆不臣諸以㐫勃
莫不𨽻焉
丹元星天之斗君主命録籍上總九天譜録
中統鬼神簿目下領學眞兆民命籍諸天諸
地莫不總統
北極星天之太常主昇進上總九天上眞中
統五嶽飛仙下領學者之身凡以功勤得轉
輪階級悉總之焉
天關星天之上帝主天地機運如四時長短
天地否泰劫會莫不𨽻焉
輔星天尊玉帝之星也曰常者常陽主飛仙
上總九天下領九地五嶽四瀆神仙之官悉
由之焉
弼星太常眞星也曰空者常空隱也主變化
無方
河圖寶録云第一陽明星天之太尉司正主
非上總九天之眞中監五嶽飛仙下領後學
眞人天地神靈功過輕重圍九百二十里有
青城玉樓據斗眞人號九晨君姓上靈諱揺
天捶冠九晨玉冠衣青羽飛裳執斗玄圖坐
玉樓中知内諱者玉晨下映飛行太空
第二陰精星天之上宰主禄位上總天宿下
領萬靈及學仙之人圍五百五十五里有五
色玉樓攀魁眞人號北上晨君姓育嬰諱激
明光冠玄精玉冠衣玄羽飛裳執五色羽節
第三眞人星天之司空主神仙上總九天高
眞中監五嶽靈仙下領學道之人圍七百七
十里有黄臺玉樓眞人號主仙華神君姓歸
垪諱度衆踖冠飛晨寶冠衣青羽飛裳執斗
中青録
第四玄冥星天之遊擊主伐逆上總九天鬼
神中領北帝三官下監萬兆圍八百里有朱
臺玉樓步斗眞人號玄上飛蓋晨君姓冥樞
諱揺天柱冠二華寶晨冠衣丹錦飛裳執九
靈之節
第五丹元星天之北斗君主命籙籍上總九
天諸籙中統鬼神薄目下領學眞兆民命籍
諸天諸地莫不總統圍七百二十里有素臺
金樓躡紀眞人號金魁七晨君姓上開諱變
五道冠七寶飛天冠衣白錦飛裳執青元籍
第六北極星天之太常主昇進上總九天上
眞中統五嶽飛仙下領學者階級圍七百七
十里有亥臺玉樓步剛眞人號北晨飛華君
姓明靈諱昌上元冠飛精華冠衣紫錦飛裳
執九斗玉策
第七天關星天之上帝主天地機運四時長
短否泰劫會圍九百里有九層玉樓乘龍眞
人號總靈九元北蓋晨君姓玄樞諱開天徒
冠九元寶冠衣九色錦裳執暉神之印
第八輔星天尊玉帝之星曰常陽也主飛仙
上總九天下領九地五嶽四瀆神仙之官圍
九百九十里有紫炁玉樓遊行三界眞人號
帝尊九晨君姓精常諱空上開正延冠飛精
玉冠衣九色鳳衣執火鈴
第九弼星太帝眞人星曰空隱也主變化無
方圍九百九十里有玉樓紫館徘徊三陽眞
人號帝眞元星君姓幽空諱冥陽暉幽寥冠
飛天玉冠衣九天龍衣執帝章
兆若訴彼之非明此之是過他之惡申己之
善自責而不怨人通理而各祈祐除罪延福
告請天之太尉第一玉皇君
兆若陰陽學官干禄求位告請天之上宰第
二玉皇君
兆若學道期仙通神達聖告請天之司空第
三玉皇君
兆若制服鬼神惡逆誅伐幽顯㐫邪告請天
之遊擊第四玉皇君
兆若立功建德益筭延年告請天之斗君第
五玉皇君
兆若屈滯疾厄乞申希免告請天之太常第
六玉皇君
兆若天地否激炁候不調告請天之上帝第
七玉皇君
兆若禳却衆灾飛上履下告請天之尊玉帝
第八玉皇君
兆若變化無方應救一切告請天之太帝第
九玉皇君
　右九皇君九夫人内姓隱諱知之延壽千
　年常夕夕觀之想見皇君夫人形象威光
　憶其姓諱諦存在心得見第八第九星延
　壽無窮
　　　太上空常飛步録
太上大道君曰空常者天地之魂魄陰陽之
行用唯斗君名姓别有具列於後訣唯有一
訣步剛呪啓乞願由人臨時作辭及口啓之
在其二十八宿名星圖具在流珠正經以意
詳用
次南斗君及七宿法老君曰南斗君姓唐名
麤字宣道太原人
次西斗君及七宿法老君曰西斗君姓劉名
起字石嬰長安人也
次北斗君及七宿法老君曰北斗君姓陳名
奉字百萬江夏人云云在流珠中
　右四斗君四人官二十八人皆受志人配
　使並乞願皆如心手相應無事切不得妄
　行却招禍返損人也
次司命法
老君曰左司命一人也姓韓名思字元信長
樂人也司録司伐等屬焉左司命有三十六
大員官
　右司命姓張名獲邑字子良廣陽人也司
　録司非等屬焉右司命亦有三十六大員
　官
天師曰韓張二司命皆是漢高帝之臣也
老君曰得左右二司命名可以六甲日躡地
紀步呪如前二十八宿法唯訣各隨命配爲
司命訣捻之徃徃行之二年便獲長生請出
災厄秘妙之法久久精修白日昇舉

雲笈七籤卷之二十四








雲笈七籤卷之二十五登五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　日月星辰部
　　　北極七元紫庭祕訣(一名北帝七元)
　　　(延生眞經)
昊赤爲二年葛仙公受之於太上魏朝時葉
先生傳之於世太上虚無北帝眞要上通紫
庭
魁(身)𩲃(禄)𩵄(福德男女)䰢(命)魓(官職)𩳐(壽考)
魒(妻妾奴婢)
　已上七位用燈七椀於道靖内明點占其
　明暗即知本位灾厄凡醮用晦朔之日
七元經云此日北帝七元眞人下降人間檢
句罪福凡人每醮求解災厄即得吉無不利
又云本命日及禄命合日相生之日犬鼠不
至處剗削草穢淨地之上用丑亥未時祭之
禮是謂掃地而祭亦可使白茅藉之若人能
知星名及所食之物所行之處常得吉勝也
　右件醮時皆須沐浴齋潔以燈列位每星
　下用卓子一隻上安供養物各以茅香水
　洗過並洒掃庭室乃祀之位北立一紙錢
　摽則候摽上錢動眞乃降矣必除殃降福
　也仍不可駐目視眞座凡人但知本屬星
　名即得無災何况久能醮之祀訖即看風
　從何方來此是求名之方仍各減少許星
　糧以一囊可方一寸貯之頭戴而行有急
　難三呼本命星名求其救助及求餘事亦
　呼本命星名醮用清酒名茶淨果油餅錢
　財多少計自於人用單狀一紙列其眞位
　並述所求意
一陽明星(應五七)
二陰精星(應第四星第六星一直也)
三眞人星(位别亦下步)
四玄冥星
五丹元星
六北極星
七天關星
輔星
弼星
　己上並頭戴寶冠身披霞帔手執玉簡眞
　人形狀醮時存見啓祝
第八帝星高上玉皇景光君見增三百歳
第九尊星太微玉帝神君又云大帝七辰元
君見增六百歲
　已上帝王裝束並與北斗相近一云帝在
　第四星内尊星在第二星内皆是帝王天
　尊之精神醮時存見常以每月初三二十
　七日夜竊候之勿令雜人見誠心久之無
　不見者二星大如七星光皆紫華有異常
　宿煥然可畏見皆叩頭請乞長生飛仙及
　心告臨時旣見之後二帝君當授子眞官
　矣
上台星名虚精求之感帝王之夢及金玉念
名求之必應中台星名六淳求官禄盛興念
名求之必得吉遂下台星名曲生求妻妾奴
婢念名求之必遂
　右太微帝君曰欲得延年長生富貴高遷
　須修此術若久久步之乃設醮者能拔七
　祖罪累並身灾厄凡有厄患求之自滅若
　帝王求道壽齊三光千變萬化坐在立亡
　福如山嶽爲人重愛修道之者白日昇天
　三公𡖖相自感帝王愛夢官禄興盛須是
　至淨人家有此法者辟一切病患及諸不
　祥昔漢劉景被百萬賊軍圍繞飛矢如雨
　士卒失色唯景安然無怖散披汗衫步七
　星綱嘿許設醮即有神人解圍賊皆散走
　此猶是常步醮之法况此秘宻眞訣向來
　皆眞仙口傳之按七元科每一百年乃傳
　一人須有骨録者不可妄傳殃及九祖如
　世人未能步綱但一月兩醮自當感應一
　年辟非横二年辟非厄三年辟死災四年
　見眞形千灾萬邪莫能侵害永無患矣
一陽明星(子坐人屬之食黍米)
二陰精星(丑亥生人屬之食粟米)
三眞人星(寅戌生人屬之食糯米)
四玄冥星(卯酉生人屬之食小豆)
五丹元星(辰申生人屬之食麻子)
六北極星(巳未生人屬之食大臣)
七天關星(午生人屬之食小豆)
　醮物料
代人(一十/二軀)　白米(飲)　命絹(一/疋)　貼體衣(一/對)
命巾(一丈/二尺)　金環(一/對)　玉環(一/對)　鹽(一斗/二升)
禄米(一石/二斗)　銅錢(一千二/百文)　豉(一斗/二升)　案表
紙(一百二/十張)　筆(一/管)　墨(一/梃)　香爐　淨水
案(一/面)　鎭信彩
東方(青絹九/丈九尺)　南方(緋絹三/丈三尺)　西方(素絹七/丈七尺)
北方(玄絹五/丈五尺)　中央(黄絹一十/二丈二尺)　果子所食
李　栗　桃　杏　棗　梨　胡桃　乾柿
淨床(二/張)　北壁(安一/張)
七元圖(安西/南)　圖用青絹兩幅長九尺畫
之
　凡醮時燒香了下食都畢退後良久凝神
　執簡躬身相去一丈五尺微呪曰
維某年某月某時弟子具銜次云命屬某星
下稽首再拜次對謹請上聞
七元眞君陽明陰精光明煥爀今夜降靈饗
兹薄禮暫降淨庭賜(臣)無畏身魂安寧除(臣)
死籍注(臣)長生所求皆得所作皆成上感
帝王下感人情衆人欽愛飛昇紫庭降臨醮
席稽首再拜次對謹請上聞
七元眞君眞人玄冥降(臣)淨庭饗(臣)微醮知
(臣)丹誠願昇仙都太陰無名役使萬神六甲
六丁上感
天心下救蒼生降臨醮席稽首再拜次對謹
請上聞
七元眞君丹元北極降(臣)淨域削(臣)死名乞
(臣)道力壽齊三光福慶萬億神人衛身玉女
下直降臨醮席稽首再拜次對謹請上聞
七元眞君天關大神照耀(臣)身願(臣)長生得
爲帝賓顔如日月四時長春下界垢穢速登
上眞左盼鬱儀右携結璘玉童爲使玉女爲
親降臨醮席稽首再拜次對斗口謹請上聞
尊帝二星北極之靈人不魯見見即長生注
臣飛仙勾(臣)死名福慶無窮與天齊傾速超
仙都遊行上清降臨醮席稽首再拜次對謹
請上聞
輔弼眞君一隱一顯至眞至神佐相北極環
繞紫晨願施道力成(臣)道因上扶天意下度
迷津降臨醮席稽首再拜次對西坐謹請上
聞
上台虚精中台六淳下台曲生小(臣)瀝懇再
拜奉迎(臣)具薄禮(臣)意不輕盡心竭力知(臣)
丹誠除(臣)死籍注(臣)長生位在高遷列官天
庭心意開廓耳目聦明三魂永久七魄不傾
上朝金闕下謁玉京乘駕雲龍位作仙𡖖降
臨醮席稽首再拜都畢退後任眞饗食如有
心告臨時啓聞了宣讀單狀皆不可高聲及
雜人知見其天地水三官設三位於斗杓之
下其土地直日二分預燒錢供養使關奏却
穢矣
祭文
維某年某月某日某時具州里銜次敢昭告
于
上天神后北極靈殿七元眞君(事意撰)文謹
奏此章冒犯北極輕黷明神倍深戰慄之至
謹奏又朝夕朝禮亦心念之呪曰
謹請上聞
七元眞君陽明陰精眞人玄冥丹元北極天
關之靈去(臣)死籍注(臣)長生所求皆得所作
皆成衆人欽愛飛昇紫庭次念謹請上聞
尊帝二星北極之靈願(臣)早見見即長生福
慶無窮與天齊年次念謹請上聞
三台至誠虚精六淳曲生之名願(臣)高遷列
官天庭心意開爽耳目聦明三魂永久七魄
不傾又北斗延生神呪念之安神延壽北斗
七元七靈玉名貪狼巨門保(臣)長生禄存文
曲䕶(臣)生魂廉貞武曲衛臣生門破軍輔弼
保(臣)長生除却災厄絶去邪精落下死籍注
上生名脫免三災拔散九横至眞攝鬼群魔
摧傾學道修眞願(臣)早成七元守衛身飛紫
庭凡未下牀及臨眠時存禮安神度厄之呪
皆默念一遍方下足及卧呪曰
貪狼之諱陽明之星玉皇尊福億萬衆兵來
扶我身巨門之諱陰精之星禄存眞人文曲
玄冥廉貞丹元武曲之諱北極之星破軍之
諱天關之星七星尊神千千萬萬在吾左右
左有青龍名孟章右有白虎名監兵前有朱
雀名陵光後有玄武名執明建節持幢負背
鍾鼓在吾前後左右周匝數千萬重急急如
律令
　此法王侯行之夷夏率服民人富昌長生
　久視與天同光道人修之上昇世人行之
　延壽秘宻而保勿輕易之
北帝七元眞形圖帶佩之大集福慶
北斗第一陽明星君




北斗第二陰精星君



北斗第三眞人星君




北斗第四玄𡨋星君





北斗第五丹元星君





北斗第六北極星君






北斗第七天關星君






　　　七童卧斗法
凡上學之士服日月之道當修七曜之妙法
每以人定之後當於别室燒香北首而卧安
身定神棄絶異念專心在靈叩齒二十四通
存思七星煥明北方己身卧於七星斗中華
蓋之下七曜之光流煥紫景之外冠覆於已
身在紫景之上七曜之中内外鬱冥都無所
見良久豁除七曜之光化爲七童若在一星
之上第一童子諱樞明第二童子諱曜靈第
三童子諱北元第四童子諱寶精第五童子
諱丹嬰第六童子諱靈清第七童子諱紫映
七童子吐七寶之光以哺飴兆身樞明童子
吐紫景之光曜靈童子吐琉璃之光寶精童
子吐白銀之光丹嬰童子吐玉精之光靈清
童子吐寶珠之光紫映童子吐珊瑚之光七
寶之光同入兆身便引氣四十九咽止微咒
曰
金精凝化結元七靈紫曜煥落朱景洞明華
蓋徘徊輪轉寒庭寶光燿燿七燿纏嬰玄暉
吐蘭芳芝流盈夕寢靈館朝登玉清璿璣運
路紫景翼形宴轡雲輪策御飛軿遊盼八極
三道合并咽液七過止起以粟米之粉粉身
令匝而卧如此七年身生七寶之光頭有紫
景華蓋𢘆冠兆形得使通靈玉女七人降致
靈飛雲玄輿來迎兆身上昇北辰此道秘妙
上眞所修不行下世若有刻簡玄名於未生
之前記青録玉文之人當得此道得者尅成
上仙爲萬仙之師宗也輕泄失明形殘七祖
充責刀山食火三塗萬劫不原學士明愼四
極之㫖深寶之焉此七童子即七寶之内精
化爲七曜之上眞知其名則不死修其法則
神仙泄其諱則失明晨夕存念則恒衛兆身
若有災厄困急之中叩齒七通呼七童之名
災即自消此道止可獨知而已懷抱珠玉豈
可放於垢塵也明哲秘之
　　　太上招五辰於洞房飛仙祕道
夜半清靜坐卧任意安體靜心慢氣調神臨
目内視(此法夕夕爲之坐則各向其方卧則)
(首向所在其星光芒煥耀乃忽然飛來入在)
(頭位)存西方太白星(白色七光芒見在天如)
(今所望旣至目前漸令小圓徑七分仍入其)
(闕光芒滿方寸之中餘星倣此在玉)璫紫闕
(在兩眉上直入一寸仍辟方一寸是夾明堂)
(兩邊陽日在左眉上陰日在右眉上次存北)
方辰星(蒼色五芒)在天中帝鄉玄宫(從鼻直)
(上來至髪際五分直入方一寸是對天庭宫)
(之上下去眉二寸星徑五分也)次存東方歲
星(青色九芒)在洞闕朱臺(在兩眉後一寸直)
(入一寸方一寸接六合府下角陽日在左陰)
(日在右星徑九分)次存南方熒惑星(赤色三)
(芒)在玉闕華房(在兩眉間五分直入方五分)
(陽日在左陰日在右星徑三分)次存中央鎭
星(黄色四芒稍向西南先仰視如見其星乃)
(平首存之)在金匱黄室長谷(在鼻人中中央)
(直入二分其星半出外如綴懸於上星徑四)
(分)存思都訖髣髴令星處其位當覺使五星
出光芒放五色煙貫我一身洞徹内外體中
如有薰薰星精來入也乃叩齒五通咽液二
十五過訖(星各五咽存其液依五星色各入)
(其藏仍依所存次第爲之也)微祝曰
高元紫闕中有五神寶曜敷暉放光衝門精
化積生變爲老人首巾素冠緑帔絳帬右帶
流鈴左佩虎眞手把天綱散絳飛辰足躡華
蓋吐芒鍊身三景保守令我得眞養魂制魄
乘飈飛仙(欲有祝願在意祝後續言之凝思)
(良久)畢又咽液三過叩齒三通常行此十五
年五老來迎一合俱昇紫虚行之勿令不常
也存之勿令不精也行之者忌履穢禁雜處
常薰香數沐浴違之者凋敗順之者飛仙
　　　昇斗法
常以八節日夜半時入室正坐接手定氣閉
目内視(亦北向)乃存一身冉冉起上飛升北
斗魁(中先存天上北斗九星依時所加之辰)
(我忽上入魁中背眞人星坐)良久爲之如覺
我形已在斗中也極念爲之當覺體中熱是
眞氣合德(存斗星紫光灌浹我身映照内外)
又存九精三大神名字服色(但心存名字上)
(元大神名奇細字靈剛著紫晨冠鳳羽紫帔)
(虎錦丹裳左帶玉佩右腰金璫兩手握流金)
(火鈴不用呼之中元大神名旋度字素康項)
(負圓光扶晨冠絳羽華帔龍帶虎裳下元大)
(神名抗萌字流鬱著扶華緑冠黄鳳羽帔龍)
(衣虎帶佩流金火鈴手把日芒天斗之神則)
(宜形大使各長二尺許我亦同之恍惚令不)
(復覺有今我牀上之質乃佳)三神與我對坐
(令背元星坐上元君左以次右列之)我心拜
(之各一再拜)精想髣髴遺形眇眇將令恍惚
(也存三大神同問我何不速來稽首答曰畏)
(六天三官衆魔之故三神共怒振鈴吐氣煥)
(激八方)又存思忽然斗中玉妃吐紫煙入我
(心中良久忽見一女子狀如嬰兒在三神前)
(向我坐衣服如祝中所言吐紫煙直去心中)
(乃心呼曰斗中)九精陰靈玉清上妃名宻華
字鄰倩乃咽液八十過叩齒九通舉左手以
撫心微祝曰
太上丹靈玄光飈煥九緯啓璇暉氣澄散紫
晨幽燭七曜蔚粲二景奏明陰陽以判四度
運昌雲津迴灌八節啓氣上昇九元據斗攀
綱奉見三神問我稽留何不昇仙我則稽首
畏鬼以前帝乃赫莊口銜日根左破六天右
蹶酆山流鈴上煥魔首碎分逐我七魄强我
三魂藏斗内暉九精在心紫霞洞映飛光萬
尋和魂制魄六胎修鍊精感變躍玉妃忽見
坐當我心俯視仰盻其名宻華厥字鄰倩吐
納朱氣和平百關身服錦帔鳳光鸞裙腰帶
虎籙龍章玉文手執月華頭巾紫冠騰躍太
霄駕景蓋雲書名太素我得飛仙起浮崆峒
垂瓊太元上造朱房役使萬神紀分二度還
反嬰顏北帝激電南帝火陳東倉啓燭赫赫
雷震西流雙抃鳴音唱鈞四舉起躍薦我玉
眞遂乘八景遨宴九煙畢(接手如初)咽液三
十過叩齒九通又祝如前(又攝而祝)畢起向
西北再拜畢開目行之四十年太上迎以瓊
輪超虛躡空昇登上清列爲眞人反形嬰顏
衆神侍軒
　　　卧斗
凡暮卧先存斗九星在所卧席上(身於牀)前
(北向立兩手撫心閉氣瞑目存天上北斗並)
(帝尊九星依當時所加之位乃見冉冉來下)
(至席列如圖令天關依月建斗形長九尺廣)
(六尺乃燒香於眞星之外若時朔日之夕即)
(並存晨蓋之星俱下亦列位如圖乃從魁下)
(轉至斗口於尊星外入魁中正偃卧閉目存)
(思其星作圓光之象星紫色綱赤色連繞其)
(星如步圖之者耳)令我頭首九極使眞氣入
於泥丸(令眞星正當頂上存眞氣紫光通身)
(入泥丸宫並溢出混頭腦之内光映洞徹)足
躡尊星心念飛仙(小屈左足以躡之)令太微
制我三魂(尊星中有太微玉帝請乞制之心)
(念我得飛仙魂在三宫中)足躡帝星心念飛
仙(申右足以躡之)令高上拘我七魄(帝星中)
(高上玉皇請乞拘之心念得飛仙拘魄在臍)
(命門中)左手把北台(曲仰左手小舉之把元)
(星下綱使星形在虎口上)右手執璇根(直抵)
(覆右手執紐星綱使星在虎口上)陰祝星名
(安身如法訖乃瞑目閉氣次以存咒九星名)
第一太星精名玄樞願(某名有兩字者具稱)
(之餘某仿此)飛仙乘虚駕浮(存星在左右足)
(指前小逺之)
第二元星精名北台上眞願某飛仙遊行洞
牽存星(右手把之)
第三眞星精名九極上眞願某飛仙得治三
(玄存星在頭頂上)
第四紐星精名璇根願某玉名列爲飛仙(存)
(星右手執之令成魁形)
第五綱星精名天平願(某)飛仙登行上清(次)
(紐星右)
第六紀星精名命機願某飛仙名書太微(次)
(綱星右)
第七關星精名玄陽願(某)飛仙得使玉童(次)
(紀星右令成斗形悉使在卧席上也)
第八帝星精名高上玉皇願某飛仙得登後
聖之堂(存星在魁中綱連紐星令對右足心)
第九尊星精名太微帝君願某飛仙得入丹
闕玉房(更都存九星一時俱見)乃叩齒三七
通咽液三七過陰祝曰
九星太精北極眞君益我胎精强我三魂左
引日華右拘月津辰中黄景元虛黄眞使我
飛仙上登紫晨神虎玉符常守生門萬邪伏
法受形斗君存洞房所存所祝都畢良久乃
存斗星之精忽然入洞房中(存席上九君並)
(綱一時分精作促小之形從氣户却入洞房)
(中偃魁向上以杓指前是即席上頭中兩處)
(俱有也洞房魁中左有黄老君魂玉色黄繡)
(衣右有巳魄是第二魂胎光其形服如我與)
(黄老對坐中有泥丸赤子帝君亦繡衣向外)
坐光照一身洞徹五内三關百節皆令赤赫
然後陰祝曰
洞房元精赤子太尊斗光華蓋來照泥丸寶
鍊骨血拘魄制魂使某飛仙乘雲登辰上朝
玉帝太一元君都畢(乃閉目息念忘形安眠)
青童君曰(卧北斗陰精致仙使靈洞房致北)
(斗陽精使五藏自生遂得乘景遊行上清)
月朔存華辰紫蓋唯月朔一日一存(此夕所)
(存辰蓋止存席上不分精入洞房也先存九)
(星竟即存辰蓋次祝九星名以至於畢也平)
旦欲起常宻叩齒二七通咽液二七過服(久)
(或有反側令欲起當更正安手足存九星如)
(法乃叩咽祝之)陰祝曰
天元上斗中有七童上清紫精在兆身中華
辰紫蓋太素玄宫後聖靈氣下入洞房使我
飛仙得太極金堂(祝畢存九星欻然無象朔)
(夕辰蓋亦然所云平旦起者謂專行此事夜)
(中更無他務耳若夜中須起行諸事亦宜祝)
(而乃起若更卧者能重存爲佳不止一卧一)
(起一祝耳)行此十八年必色反嬰顔一旦有
星之精變成九老之公並俱來下迎兆身白
日登晨
　　　存二十四星法
常以月朔之夕生氣之時安卧閉目向上心
存二十四星星大一寸如連結之狀又存一
星之中輒有一人合二十四人人皆如小兒
始生之狀無衣服也於是二十四星直從天
上虚空中來下迴繞一身三匝三匝畢以次
咽入口凡作二十四咽咽時輒覺吞一星也
覺從口内徑至臍中臍中名曰受命之宫也
又覺星光照一腹内洞徹五藏又存星光化
爲二十四眞人並吐黄氣如煙以布滿腹中
鬱鬱然洞徹内外也良久微呪曰
二十四眞人迴入黄庭口吐黄氣二十四星
灌我命門百神受靈使我骨强魂魄安寧五
藏受符天地相傾畢名曰眞氣入守命門以
辟災禍百鬼之疾令人長生不死
　　　奔辰飛登五星法
後聖李君奉受八素眞經奔辰隱書施行其
法乃致太微天帝下迎五星同輿乘玄華三
素北登玉清受書爲上清金闕帝君
飛登木星之道歲星員鏡木精玄朗東陽之
陔星中有九門門中出九鋒芒鋒芒光垂九
百萬丈一門輒有一青帝備門奉衛於中央
青皇眞君在中央有始陽上眞青皇道君諱
澄瀾字清凝夫人諱寶容字飛雲治在未星
之内鎭守九門運青光流鋒以照上下之眞
欲飛登之法常思見歲星當正心視星以右
手拊心而禮之左手掩兩目乃九閉炁又叩
齒二十七通咽液九過使目閉於手下心呼
歲星中眞皇之君君夫人名諱字三過畢曰
願得與始陽青皇眞君君夫人共乘八景碧
輿上登太上宫言畢乃暝閉目於手下向星
微呪曰
天光交和精流東方仰望九門飛霞散鋒始
陽碧臺中有青皇青牙垂暉映照九方鬱粲
夫人字曰飛雲齊服靈錦虎帔虎裙腰帶鳳
符首巾華冠出無入虚遨遊太元前策青帝
後從千神來見迎接得爲飛眞上登玉清高
上之房呪畢去手𥉛目對星服星之光二十
七吞存視星九芒使盡來入喉中也都畢又
叩齒三通常行之十四年木星中青皇大君
奏聞高上玉清官刻太微蘂簡定名玉書位
爲上清上飛眞人木星有九門門内有九青
帝其一帝輒備一門以奉承於中央青皇上
眞大君也青皇者東方之上眞始精之尊神
也出入玉清與高上爲友也其門内青帝或
號青靈之公或號青眞或號青精或號青帝
君並受事於中央青皇也行八素之祕道者
則致青皇來降巳行五靈之外法者則致青
神來授書是故道有深淺致有尊卑天無星
之時天陰之夕可於寢室中向東存修而呪
也天道微妙玄綱毫分不必對星而行之也
有星時可出庭中坐立適意所謂上眞之道
登東辰之法不傳地仙輩也
飛登火星之道火星玄鏡丹精映觀南軒星
有三門門中出三鋒芒鋒芒光垂三百萬丈
一門内輒有一赤帝備門奉衛於南眞上皇
眞君星中央有丹火朱陽赤皇上眞道君諱
維淳字散融夫人諱華瓶字玄羅治在火星
内鎭守三門運赤光飛雲以覆天下之眞人
也欲飛登之法思見熒惑星正心視星以左
手拊心而禮之右手掩口乃三閉氣又叩齒
二十七通咽液九通暝閉兩目心呼熒惑眞
皇君熒惑夫人諱字三過畢曰願得與丹火
赤皇君君夫人共乘八景丹輿上登玉清宫
畢乃向星微呪曰
玄象流映丹光南冥仰望三門朱雲絳城中
有丹皇名曰維淳夫人内照是爲華瓶齊服
雲霜鳳華龍鈴腰帶虎書首巾飛青出無入
玄遨翔五城前導赤帝後從六丁來見招延
得眞之名上登玄虚金書玉清呪畢去手勿
復掩口故𥉛目視星服星之光二十七吞存
令星三芒盡來入喉中都畢又叩齒三通常
行之十四年熒惑星中赤皇上眞道君奏聞
三元上皇帝刻玄圃瓊簡定名金書位爲上
清上飛眞人熒惑星有三門門内有三赤帝
其一帝輒備一門以奉屬於中央赤皇君也
赤皇者南方之上眞丹官之貴神出入玉清
與三元上皇爲友也其星中赤帝君者或號
赤靈之公或號赤神或號赤精或號赤帝並
受事於中央赤皇上眞大君也行八素之隱
書則致赤皇來降巳行五靈之外法則致赤
神來授書是以道有隱外文有祕顯爾乃招
眞有尊卑之差求神有上下之序若無星之
時天陰之夕可於寢室南向存之有星可出
中庭坐立任意此所謂奔南辰之法不傳地
仙傳之犯泄漏之罪地仙自復有八素經論
服五炁吐納之道也又有九素經論召鬼使
精行厨檢魂魄之事止陸行名山長生不死
而已八素經後有天鈎上曲陽歌九章九素
經後有鳳吹龍嘯陰歌八章此是地仙之祕
書也今所謂太上奔辰八素行上清之道非
地仙之八素也地仙之嘯歌以待上清之行
遊耳
飛登金星之道太白星員鏡金精煥耀西辰
太白星中有七門門中出七鋒芒鋒芒光垂
七百萬丈一門内各有一白帝凡有七白帝
備門奉衛於西眞上皇道君星中央有太素
少陽白帝上眞道君諱寥淩字振尋夫人諱
飈英字靈恩治在金星之内鎭守七門運白
光飛精以映上元眞人欲飛登之法思見太
白星當正心視星以右手拊心而禮之左手
掩兩鼻孔乃七閉氣又叩齒二十七通咽液
九過瞑閉兩目心存太白眞皇君君夫人諱
字三通畢曰願得與太素少陽君君夫人共
乘八景素輦上登玉清宫畢又向星微呪曰
七炁豔飛光照西方仰望七門靈闕激鋒素
暉燭映德標金宗中有少陽號曰白皇夫人
靈恩治在玉房齊服皓錦流鈴虎章首巾扶
晨腰佩金璫出空入虛遊步玉剛前導白帝
後從六庚來下見迎北登墉宫名書上清得
爲眞公咒畢去手勿得掩鼻故瞑兩目視星
服星之光芒二十七吞存令七芒盡來入喉
中都畢又叩齒三通常行之十四年太白星
中少陽白皇上眞道君奏聞太帝玉皇宫刻
上清金闕定名玉簡位爲上清左眞公以綜
太極太白星有七門門内有七白帝其一帝
輒備一門以奉屬於中央白皇道君也白皇
者西方之上眞太素之尊皇出入玄清與皇
初道君爲友也其門内白帝君或號白靈之
公或號白神或號白精或號白帝之君並受
事於中央白皇上眞大君也行八素之秘妙
則致白皇來降巳行五靈之外道則致白神
來授書尊卑玄盼故道有淵階矣若無星之
時天陰之夕皆於室中寢處西向存之有星
可出庭中坐立任意若靜齋道士亦可通於
室中存五星之眞方面而並修之也皆上眞
之道奔西辰之法不傳地仙一夕服五星令
常周遍春服星光以東方爲始夏服星光以
南方爲始隨王月以王星爲先口訣也星行
不必在方面亦隨星所在向而修行口訣也
行事時不欲令人見其所爲當隱辟而爲之
也此是太上之隱道所謂隱書者也隱而復
隱猶恐鬼神竊看其篇題何可令世之臭骸
輕傳授者聞此摽跡乎不可以盲瞽愚人殊
無所知而令見其道也凡人身中亦有七神
七神見之亦爲泄漏不可不深愼也修隱書
之道而發泄隱書之名目者旣當受考三官
又適足以作禍也毎欲省按皆先屏左右人
及鷄犬之生物燒香再拜乃視之也
飛登水星之道辰星員鏡水精洞映北𡨋辰
星中有五門門中出五鋒芒鋒芒光垂五百
萬丈一門各有一黑帝凡五黑帝並備一門
奉衛於北眞上皇星中央有太玄陰元黑皇
道君諱啓恒字精源夫人諱玄華字龍娥治
在水星之内鎭守五門之中運玄光流明之
炁以朗耀北元之庭當爲眞人者欲飛登之
法思見水星正心視星以兩手拊心拊心畢
舉兩手以掩兩耳乃五閉炁又叩齒二十七
通咽液九過瞑閉兩目心呼辰星眞皇道君
君夫人名字三過畢曰願得與陰元黑皇道
君君夫人共乘八景蒼輿上登上清上元宫
畢又向星微呪曰
五炁玄飛光流北方仰望五門蒼闕鬱繁激
芒達觀靈映景雲中有黑皇厥字精源龍蛾
紛藹俱理玄關齊服蒼帔紫錦飛裙腰佩虎
符首巾蓮冠出凌九虚入響玉津前導黑帝
後從六壬來下見迎上登紫房名書太上得
爲玉眞呪畢去手勿復掩耳故臨目視星服
星之光芒二十七過存令五芒盡來入喉中
都畢又三叩齒常行之十四年辰星中太玄
上皇眞君奏聞高上宫刻琳房玉札定玉清
紫文位爲上清眞公辰星有五門門内有五
黑帝其一帝輒備一門以奉屬於中央玄皇
君也玄皇者北方之上眞太玄之尊君出入
上虚與紫精道君爲友也其備門黑帝或號
爲黑靈之公或號黑神或號爲黑精或號爲
黑帝君並受事於中央太玄黑眞上皇君行
八素之隱道則致北皇來降巳行五靈之外
法則致黑帝君來授書尊卑差序故道有隱
顯焉若天陰之夕及無星見之時可於室中
寢處常修之此高上之秘道奔登北辰之上
法也非地仙陸行所得聞者也玉清上清太
極太清九宫並各有官寮公卿大夫侯伯署
置如一更相管統奉屬於上皇宫闕次第等
類相似但道品有尊貴德業有昇降
飛登土星之道鎭星員鏡土精鎭蔭黄道鎭
星中有四門門中出四鋒芒鋒芒光垂四百
萬丈一門各有一黄帝凡四黄帝備門奉衛
於鎭星黄眞君也星中央有中黄眞皇道君
諱藏睦字貺延夫人諱空瑶字非賢治在鎭
星之内鎭鑒四門運黄裳流炁朗映中元照
盼學眞者欲飛登之法思見鎭星正心視星
以兩手拊心拊心畢舉左手以掩洞房上乃
四閉炁又叩齒二十七通咽液九過暝閉兩
目心呼鎭星眞皇君君夫人諱字三過畢曰
願得與中央太皇道君君夫人共乘八景黄
輿上登上清宫畢又向星微呪曰
四炁徘徊合注中元仰望九極傍觀四門黄
臺紫房垂鋒射芒靈光鬱散天華落盆中有
黄皇厥字貺延夫人潜德是爲非賢理和命
炁導玄灌元齊服黄裳龍錦虎裙腰佩金符
首巾紫冠出凌玄空展光金門前導黄帝六
巳衛軒來下見迎上登天關金書太上琅簡
刻名飛行太空得爲玉𡖖咒畢去手勿復掩
洞房上而𥉛兩目服星之光二十七遍存令
四芒盡來入喉中都畢又三叩齒常行之十
四年鎭星中黄上眞皇奏聞太上宫刻霄臺
碧簡定九玄丹文位爲上清眞公下友四極
上眞人鎭星中有四門門内有四黄帝其一
帝輒備一門以奉屬於中央黄眞皇君也中
央黄眞上皇者中極之高尊出入太微與皇
初道君爲友也或號曰黄靈之公或號黄神
或號黄精或號黄帝君並受事於中黄上眞
之君也行八素之秘道則致黄眞道君來迎
己行五靈之外法則致黄帝來授書矣天陰
無星之時皆於寢室施行同存五方也眞人
云在室内存星亦不異於見星也勿謂不見
星而當廢之也此太上之隱道登辰之秘法
矣
吞服星光芒時當悉存星眞上皇皇夫人乘
光中來下入口咽之瞑目髣髴如有其形也
此李君口訣𢘆修太上隱法招存五星之上
皇者五年之内髣髴形見七年都見與之周
行十四年五星一合來下共乘玄華之輿三
素紫雲前導五帝後從萬眞五星擕之共載
白日登辰上朝玉清受書爲上清上眞矣

雲笈七籤卷之二十五















雲笈七籤卷之二十六登六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　十洲三島
　　十洲(并序)
　　　　　　　(東方朔集)
漢武帝旣聞王母說八方巨海之中有祖洲
瀛洲玄洲炎洲長洲元洲流洲生洲鳳麟洲
聚窟洲等十洲並是人跡所希絶處又始知
東方朔非世常人是以延之曲室而親問十
洲所在方物之名故書記之方朔云臣學仙
者耳非得道之人以國家盛美特招延儒墨
於文綱之内抑絶俗之道擯虚詭之跡臣故
韜隱逸而赴王庭藏養生而侍朱闕矣亦由
尊上好道且復欲倘徉威儀也魯隨師之主
履行比至朱陵扶桑之闕溽海冥液之丘純
陽之陵始青之下月宫之間内遊七丘中旋
十洲踐赤縣而遨五嶽行陂澤而息名山臣
自少及今周流六天涉歷八極於是矣未若
陵靈之子聽眞之官上下九天洞視百方北
極鈎陳而並華蓋南翔太丹而棲火夏東之
通陽之霞西薄寒穴之野日月所不逮星漢
所不與其上無復物其下無復底臣之所識
如愧不足以酬廣矣
　　　祖洲
祖洲近在東海之中地方五百里去西岸七
萬里上有不死之草草形如菰苗長三四尺
人死者以草覆之皆當時活也服之令人長
生昔秦始皇苑中多枉死者横道有鳥如烏
狀銜此草覆死人面當起坐而自活也有司
聞奏始皇遺使者齎草以問北郭鬼谷先生
鬼谷先生云臣嘗聞東海祖洲上有不死之
草生瓊田内或名爲養神芝其葉似菰苗叢
生一株可活一人始皇於是慨然言曰可採
得之不乃使使者徐福發童男童女各三百
人率載樓船等入海尋祖洲遂不返福道士
也字君房後亦得道
　　　瀛洲
瀛洲在東大海中地方四千里大抵是對會
稽郡去西岸七十萬里上生神芝仙草又有
玉石高且千丈出泉如酒味名之爲玉醴泉
飲之數升輒醉令人長生洲上多仙家風俗
似昊中山川如中國也
　　　玄洲
玄洲在北海之中戌亥之地地方七千二百
里去南岸三十六萬里有太玄都仙伯眞公
所治多丘山又有風山多風氣響雷電對天
西北門上多太玄仙官仙官宫室各異饒金
石紫芝又是三天所治之處
　　　炎洲
炎洲在南海中地方二千里去北岸九萬里
上有風生獸似豹青色大如狸張網取之積
薪數車以燒之薪盡而獸不燃灰中而立毛
亦不焦斫刺不入打之如皮囊即以鐵鎚鍜
其頭數千下乃死而張口向風須臾復活以
石上菖蒲塞其鼻即死取其腦和菊花服之
盡十斤得壽五百年又有火林山山中有火
光獸大如鼠毛長三四寸或赤或白山可三
百里許晦夜嘗見此山林乃是此獸光照狀
如火光相似取其獸毛以緝爲布時人號爲
火浣布也國人衣服之若有垢污以灰汁浣
之終不潔淨唯以火燒兩食久振擺之其垢
自落潔白如雪亦多仙家居處
　　　長洲
長洲一名青丘在南海辰巳之地地方五千
里去岸二十萬里上饒山川又多大樹樹乃
有二千圍者一洲之上專是林木故一名青
丘天有仙草靈藥甘液玉英又有風山山𢘆
震聲有紫府宫天眞仙女遊於此地
　　　元洲
元洲在北海中地方三千里去南岸十萬里
上有五芝玄澗澗水如蜜漿飲之長生與天
地相畢服此五芝亦得長生不死上多仙家
　　　流洲
流洲在西海中地方三千里去東岸十九萬
里上多山川積石名爲昆吾冶其石成鐵作
劔光明洞照如水精狀割玉如泥亦多仙家
　　　生洲
生洲在東海丑寅之間接蓬萊七十萬里地
方二千五百里去西岸二十三萬里上有仙
家數萬天氣安和芝草常生地無寒暑安養
萬物亦多山川仙草衆芝一洲之水味如飴
酪至良洲者也
　　　鳳麟洲
鳳麟洲在西海之中地方一千五百里洲四
面弱水繞之鴻毛不浮不可越也洲上多鳳
麟數萬各各爲群又有山川池澤及神藥百
種亦多仙家煮鳳喙及麟角合煎作膠名之
爲續弦膠或名連金泥此膠能續弓弩已斷
之弦連刀劔斷折之金更以膠連續之處使
力士掣之他處乃斷所續之際終無所損也
天漢三年帝幸北海祠恒山四月西國王使
至獻靈膠四兩及吉光毛裘武帝受以付外
庫不知膠裘二物之妙用也以爲西國雖逺
而上貢者不奇稽留使者未遣久之武帝幸
華林園射虎而弩弦斷使者從駕又上膠一
分使口濡以續弩弦帝驚曰異物也乃使武
士數人共對掣引終日不脫如未續時其膠
色青如碧玉吉光毛裘黄色蓋神馬之類也
裘入水數日不濡入火不焦帝於是乃悟厚
謝使者而遣去又益思方朔之逺見周穆王
時西胡獻昆吾刀及夜光常滿杯刀長一尺
杯受三升刀切玉如切泥杯是白玉之精光
明照夜冥夕出杯於中庭以向天比明而水
以滿杯中汁甘而香美斯實靈人之器秦始
至時西胡獻切玉刀無復常滿杯耳如此膠
之所出從鳳麟洲來劍之所出從流洲來並
是西海中所有也
　　　聚窟洲(滄海島附)
聚窟洲在西海中申未地地方三千里北接
崑崙二十六萬里去東岸二十四萬里上多
神仙靈官宫第比門不可勝數及有獅子辟
邪鑿齒天鹿長牙銅頭鐵額之獸洲上有大
山形似人鳥之象因名之爲人鳥山山專多
大樹與楓木相類而林芳葉香聞數百里此
爲反魂樹亦能自作聲如群牛吼聞之者皆
心振神駭伐其木根置於玉釜中煮取汁更
微火煎如黑餳狀令可丸之名曰驚精香或
名之爲振靈丸或名之爲返生香或名之爲
振檀香或名之爲人鳥精或名之爲却死香
一種六名斯靈物也香氣聞數百里死者在
地聞香氣乃却活不復亡也以香薰死人更
加神驗如此之後延和三年武帝幸安定西
胡月支國王遣使獻香四兩大如雀卵黑如
桑椹帝以其非中國所有以付外庫又獻猛
獸一頭形如五六十日犬子大似狸而色黄
命國使以呈帝帝見使者抱之其以羸細秃
悴怪其貢之非也問使者此小物可弄何謂
猛獸使者對曰夫威加於百禽者不必計之
以大小是以神麟故爲巨象之王鸞鳳必爲
大鵬之宗百足之蟲制於螣亦不在於巨細
也臣國云此三十萬里國有常占東風入律
百旬不休青雲干吕連月不散者當知中國
將有好道之君我王固將賤儒墨而貴道德
薄金玉而厚靈物也故搜奇藴貢神香步天
林而請猛獸乘毳車而濟弱淵策驥足以度
飛沙契闊途遥辛苦蹊路於今已十三年矣
香神起妖殘之死疾猛獸却百邪之魁鬼夫
此二物實是養生之要助政平化豈圖陛下
反不知眞乎是臣國占風之謬矣今日仰鑒
天姿亦乃非有道之君也眼多視則淫色口
多言則犯難身多動則淫賊心多飾則奢侈
未有用此四者而成天下之治也武帝忿然
不平又問使者猛獸何方而伏百禽食噉何
物膂力何比其所生何鄕耶使者曰猛獸所
出或出崑崙或生玄圃或生聚窟或生天露
其壽不貲食氣飲露解人言語仁惠忠恕當
其仁也愛護蠢動不犯虎豹以下當其威也
一聲叫發千人伏息牛馬恐駭驚斷絙繫武
士奄忽失其勢力當其神也立興風雲吐嗽
雨露百邪迸走蛟龍騰蛇附處於太上之厩
役御獅子名曰猛獸蓋神化無常能爲大禽
之宗主乃攫天之元王辟邪之長獸者也靈
香即雖少斯更生之神物也疫病災死者將
能起之乃聞香氣者即活也芳又特甚故難
歇也於是帝使使者令猛獸發聲試聽之使
者乃指獸命發一聲獸舐唇良久忽叫如天
大雷聲霹靂又兩目䃱磹交光精氣沖天良
久方止帝登時顚蹶掩耳振動不能自止時
衛者武士虎賁俱失仗伏地諸内外牛馬犬
豕之屬皆絶絆離繫驚駭放蕩久許而定帝
忌之因以此獸付上林苑令虎食之於是虎
聞獸來乃相屈聚積如死虎伏獸入苑徑上
虎頭溺虎口去十步已來顧視虎虎輒閉目
帝恨使者言不遜欲收之明日失使者及猛
獸所在遺四出尋討不知所止到後元封元
年長安城内病者數千百亡者太半帝試取
月支神香燒之於城内其死未三日者皆活
芳氣經三月不歇於是信知其神物也乃更
祕録者復一旦又失之檢函封印如初無復
香也帝逾懊恨不禮待於使者益貴方朔之
遺語自愧求李少君之不勤慚衛叔𡖖之復
去向使厚待使者必有所益也
滄海島在北海中地方三千里海四面繞島
各五千里水皆滄色仙人謂之滄海者也島
上專是大山積石有名石象八石石腦石桂
英流月黄子石膽之輩百餘種皆生於島服
之神仙外别有圓海繞山圓水色正黑謂之
溟海無風而洪波百丈不可得徃上有九老
丈人九天眞王蓋太上眞人之所居唯飛仙
能到其處耳
　　三島
　　　崑崙
崑崙一號曰崑崙在西海戌地北海之亥地
地方一萬里去岸十三萬里又有弱水周迴
繞帀山東南接積石圃西北接北户之室東
北臨大活之井西南至承淵之谷此四角大
山實崑崙之支輔也積石圃南頭是王母宫
王母告周穆王云山去咸陽三十六萬里山
高平地三萬六千里上有三角山方廣萬里
形如偃盆下狹上廣故曰崑崙山三角其一
角干辰之輝名曰閬風巓其一角正西名玄
圃堂其一角正東名崑崙宫其一角有積金
爲天墉城面方千里城上安金臺五所玉樓
十二所其北户山承淵山入有墉城金臺玉
樓相映如流精之闕光碧之堂瓊華之室紫
翠丹房景雲燭日朱霞九光西王母之所治
也眞官仙靈之所宗上通璿璣元氣流布五
常玉衡理九天而調陰陽品物群生希奇特
出皆在於此天人濟濟不可具記此乃天地
之根紐萬度之綱柄矣是以太上名山鼎於
五方鎭地理也號天柱於珉城象綱輪也諸
百川極深水靈居之其陰難到故治無常處
非如丘陵而可得論爾乃天地設位物象之
宜上聖觀方緣形而著爾乃處玄風於西極
坐王母於坤鄕昆吾鎭在於流澤扶桑植於
碧津離合火精而光獸生於炎野坎總衆陰
是以仙都宅於海島艮位名山蓬山鎭於寅
丑巽體元女養巨木於長洲高風鼓於群龍
之位暢靈符於瑕丘至妙玄深幽神難盡測
眞人隱宅靈仙所在六合之内豈唯數處而
已哉此蓋舉其標末耳臣朔所見不博未能
宣通王母及上元夫人聖㫖昔魯聞之於得
道者說此十洲大丘靈阜皆是眞仙隩墟神
官所治其餘山川萬端並無睹者矣其北海
外又有鍾山在北海之子地隔弱水之北一
萬九千里高一萬三千里上方七千里周旋
三萬里自生千芝及神草四十餘種上有金
臺玉闕亦元氣之所舍天帝君治處也鍾山
之南有平邪山北有蛟龍山西有郅草山東
有東木山四山鍾山之枝幹也四山高鍾山
三萬里宫城五所如一登四面山下望見鍾
山耳四面山帝君之城域也又仙人出入道
徑自一路從平邪山東南入穴中乃至内長
生島中紫石室宫九老仙都治處仙官數萬
衆記之
　　　方丈(扶桑附)
方丈洲在東海中心西南東北岸正等方丈
面各五千里上專是面龍所聚者金玉瑠璃
之宫三天司命所治之處群仙若欲昇天者
徃來此洲受太上玄生籙仙家數十萬瓊田
芝草課計頃畒如種稻狀亦有石泉上有九
原丈人宫主領天下水神及龍蛇巨鯨陰精
水獸之輩
扶桑在東海之東岸一萬里復得碧海海廣
狹浩汗與合東海等大碧水旣不鹹苦正作
碧色甘香味美扶桑在碧海之中地方萬里
上有太上帝太眞王父所治處地多林木葉
皆如桑又有椹子樹長者數千丈徑三千餘
圍樹兩兩同根偶生更相依倚是以名扶桑
仙人食其椹而一體皆作金色飛翔玄虚其
樹雖大其葉及椹如中夏桑也但椹希而赤
九千歲一生實耳味絶甘香地生紫金丸玉
如諸夏之瓦石眞仙官變化萬端蓋無形有
分形爲百身十丈者
　　　蓬丘
蓬丘蓬萊山是也對東海之東北岸周迴五
千里北到鍾山北阿門外乃天帝君總九天
之維貴無比焉山源周迴具有四城其中高
山當心有似於崑崙也昔禹治洪水旣畢乃
乘蹻車度弱水而到此山祠上帝於北阿歸
大功於九天又禹經諸五嶽使工刻石識其
里數高下其字科斗書非漢人所曉今丈尺
里數皆禹時書也不但刻劘五嶽諸名山亦
然其所刻之處獨高耳今書是臣朔所具見
其王母所道諸靈藪禹所不履唯書中夏之
名山耳臣先師谷希子者太上眞官也昔授
臣崑崙鍾山蓬萊山及神洲眞形圖昔來入
漢留以寄所知故人此書又尤重於五嶽眞
形圖矣昔也傳受年限正同耳陛下好道思
微甄心内向天尊下降並受傳寶秘臣朔區
區亦何嫌惜而不上所有哉然術家幽事道
法隱秘某師云師術泄則事多疑師顯則妙
理散願且勿宣臣之言意也武帝欣聞至說
明年遂復從受諸眞形圖常帶之則候八節
常朝拜靈書求脫屐焉朔謂滑稽都虚其心
故弄萬乘傲公侯不可得而師友不可得而
喜怒故武帝不能盡至理於此人矣


雲笈七籤卷之二十六










雲笈七籤卷之二十七登七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　洞天福地
　　天地宫府圖(并序)
　　　　　　(銀青光禄大夫眞一先生司/馬紫微集)
夫道本虛無因恍惚而有物氣元衝始乘運
化而分形精象玄著列宫闕於清景幽質潜
凝開洞府於名山元皇先乎象帝獨化卓然
眞宰湛爾冥寂感而通焉故得瓊簡紫文方
傳代學琅函丹訣下濟浮生誠志攸勤則神
仙應而可接修鍊克著則龍鶴昇而有期至
於天洞區畛高卑乃異眞靈班級上下不同
又日月星斗各有諸帝並懸景位式辨奔翔
所以披纂經文據立圖象方知兆朕庶覿希
夷則臨目内思馳心有詣端形外謁望景無
差乃名曰天地宫府圖其天元重叠氣象參
差山洞崇幽風煙迅逺以兹縑素難具丹青
各書之於文撰圖經二卷眞經所載者此之
略備仙官不言者蓋阙而未詳
十大洞天
太上曰十大洞天者處大地名山之間是上
天遺群仙統治之所
第一王屋山洞
　周迴萬里號曰小有清虚之天在洛陽河
　陽兩界去王屋縣六十里屬西城王君治
　之
第二委羽山洞
　周迴萬里號曰大有空明之天在台州黄
　巖縣去縣三十里青童君治之
第三西城山洞
　周迴三千里號曰太玄總眞之天未詳在
　所登眞隱訣云疑終南太一山是屬上宰
　王君治之
第四西玄山洞
　周迴三千里號三元極眞洞天恐非人跡
　所及莫知其所在
第五青城山洞
　周迴二千里名曰寶仙九室之洞天在蜀
　州青城縣屬青城丈人治之
第六赤城山洞
　周迴三百里名曰上清玉平之洞天在台
　州唐興縣屬玄洲仙伯治之
第七羅浮山洞
　周迴五百里名曰朱明輝眞之洞天在循
　州博羅縣屬青精先生治之
第八句曲山洞
　周迴一百五十里名曰金壇華陽之洞天
　在潤州句容縣屬紫陽眞人治之
第九林屋山洞
　周迴四百里號曰尤神幽虚之洞天在洞
　庭湖口屬北嶽眞人治之
第十括蒼山洞
　周迴三百里號曰成德隱玄之洞天在處
　州樂安縣屬北海公涓子治之
三十六小洞天
太上曰其次三十六小洞天在諸名山之中
亦上仙所統治之處也
第一霍桐山洞
　周迴三千里名霍林洞天在福州長溪縣
　屬仙人王緯玄治之
第二東嶽太山洞
　周迴一千里名曰蓬玄洞天在兖州乾封
　縣屬山圖公子治之
第三南嶽衡山洞
　周迴七百里名曰朱陵洞天在衡州衡山
　縣仙人石長生治之
第四西嶽華山洞
　周迴三百里名曰總仙洞天在華州華陰
　縣眞人惠車子主之
第五北嶽常山洞
　周迴三千里號曰總玄洞天在恒州常山
　曲陽縣眞人鄭子眞治之
第六中嶽嵩山洞
　周迴三千里名曰司馬洞天在東都登封
　縣仙人鄧雲山治之
第七峨嵋山洞
　周迴三百里名曰虚陵洞天在嘉州峨嵋
　縣眞人唐覽治之
第八廬山洞
　周迴一百八十里名曰洞靈眞天在江州
　德安縣眞人周正時治之
第九四明山洞
　周迴一百八十里名曰丹山赤水天在越
　州上虞縣眞人刁道林治之
第十會稽山洞
　周迴三百五十里名曰極玄大元天在越
　州山陰縣鏡湖中仙人郭華治之
第十一太白山洞
　周迴五百里名曰玄德洞天在京兆府長
　安縣連終南山仙人張季連治之
第十二西山洞
　周迴三百里名曰天柱寶極玄天在洪州
　南昌縣眞人唐公成治之
第十三小潙山洞
　周迴三百里名曰好生玄上天在潭州澧
　陵縣仙人花丘林治之
第十四灊山洞
　周迴八十里名曰天柱司玄天在舒州懷
　寧縣仙人稷丘子治之
第十五鬼谷山洞
　周迴七十里名曰貴玄司眞天在信州貴
　溪縣眞人崔文子治之
第十六武夷山洞
　周迴一百二十里名曰眞昇化玄天在建
　州建陽縣眞人劉少公治之
第十七玉笥山洞
　周迴一百二十里名曰太玄法樂天在吉
　州永新縣眞人梁伯鸞主之
第十八華蓋山洞
　周迴四十里名曰容成大玉天在温州永
　嘉縣仙人羊公修治之
第十九蓋竹山洞
　周迴八十里名曰長耀寶光天在台州黄
　巖縣屬仙人商丘子治之
第二十都嶠山洞
　周迴一百八十里名曰寶玄洞天在容州
　普寧縣仙人劉根治之
第二十一白石山洞
　周迴七十里名曰秀樂長眞天在鬱林州
　南海之南也又云和州含山縣是白眞人
　治之
第二十二岣□山洞
　周迴四十里名曰玉闕寶圭天在容州北
　流縣屬仙人餞眞人治之
第二十三九疑山洞
　周迴三千里名曰朝眞太虚天在道州延
　唐縣仙人嚴眞青治之
第二十四洞陽山洞
　周迴一百五十里名曰洞陽隱觀天在潭
　州長沙縣劉眞人治之
第二十五幕阜山洞
　周迴一百八十里名曰玄眞太元天在鄂
　州唐年縣屬陳眞人治之
第二十六大酉山洞
　周迴一百里名曰大酉華妙天去辰州七
　十里尹眞人治之
第二十七金庭山洞
　周迴三百里名曰金庭崇妙天在越州剡
　縣屬趙仙伯治之
第二十八麻姑山洞
　周迴一百五十里名曰丹霞天在撫州南
　城縣屬王眞人治之
第二十九仙都山洞
　周迴三百里名曰仙都析仙天在處州縉
　雲縣屬趙眞人治之
第三十青田山洞
　周迴四十五里名曰青田大鶴天在處州
　青田縣屬傅眞人治之
第三十一鍾山洞
　周迴一百里名曰朱日太生天在潤州上
　元縣屬龔眞人治之
第三十二良常山洞
　周迴三十里名良常放命洞天在潤州句
　容縣屬李眞人治之
第三十三紫蓋山洞
　周迴八十里名紫玄洞照天在荆州常陽
　縣屬公羽眞人治之
第三十四天目山洞
　周迴一百里名曰天蓋滌玄天在杭州餘
　杭縣屬姜眞人治之
第三十五桃源山洞
　周迴七十里名曰白馬玄光天在玄洲武
　陵縣屬謝眞人治之
第三十六金華山洞
　周迴五十里名曰金華洞元天在婺州金
　華縣屬戴眞人治之
七十二福地
太上曰其次七十二福地在大地名山之間
上帝命眞人治之其間多得道之所
第一地肺山
　在江寧府句容縣界昔陶隱居幽栖之處
　眞人謝允治之
第二蓋竹山
　在衢州仙都縣眞人施存治之
第三仙磕山
　在温州梁城縣十五里近白溪草巿眞人
　張重華治之
第四東仙源
　在台州黄巖縣屬地仙劉奉林治之
第五西仙源
　亦在台州黄巖縣嶠嶺一百二十里屬地
　仙張兆期治之
第六南田山
　在東海東舟船徃來可到屬劉眞人治之
第七玉溜山
　在東海近蓬萊島上多眞仙居之屬地仙
　許邁治之
第八清嶼山
　在東海之西與扶桑相接眞人劉子光治
　之
第九郁木洞
　在玉笥山南是蕭子雲侍郞隱處至今陰
　雨猶聞絲竹之音徃徃樵人遇之屬地仙
　赤魯班主之
第十丹霞洞
　在麻姑山是蔡經眞人得道之處至今雨
　夜多聞鐘磬之聲屬蔡眞人治之
第十一君山
　在洞庭青草湖中屬地仙侯生所治
第十二大若巖
　在温州永嘉縣東一百二十里屬地仙李
　方回治之
第十三焦源
　在建州建陽縣北是尹眞人隱處
第十四靈墟
　在台州唐興縣北是白雲先生隱處
第十五沃州
　在越州剡縣南屬眞人方明所治之
第十六天姥岑
　在剡縣南屬眞人魏顯仁治之
第十七若耶溪
　在越州會稽縣南屬眞人山世逺所治之
第十八金庭山
　在廬州巢縣别名紫微山屬馬仙人治之
第十九清逺山
　在廣州清逺縣屬陰眞人治之
第二十安山
　在交州北安期先生隱處屬先生治之
第二十一馬嶺山
　在郴州郭内水東蘇耽隱處屬眞人力牧
　主之
第二十二鵝羊山
　在潭州長沙縣婁駕先生所隱處
第二十三洞眞墟
　在潭州長沙縣西嶽眞人韓終所治之處
第二十四青玉壇
　在南嶽祝融峰西青烏公治之
第二十五光天壇
　在衡嶽西源頭鳳眞人所治之處
第二十六洞靈源
　在南嶽招仙觀觀西鄧先生所隱地也
第二十七洞宫山
　在建州關𨽻鎭五嶺里黄山公主之
第二十八陶山
　在温州安國縣陶先生魯隱居此處
第二十九三皇井
　在温州横陽縣眞人鮑察所治處
第三十爛柯山
　在衢州信安縣王質先生隱處
第三十一勒溪
　在建州建陽縣東是孔子遺硯之所
第三十二龍虎山
　在信州貴溪縣仙人張巨君主之
第三十三靈山
　在信州上饒縣北墨眞人治之
第三十四泉源
　在羅浮山中仙人華子期治之
第三十五金精山
　在虔州虔化縣仇季子治之
第三十六閤皂山
　在吉州新淦縣郭眞人所治處
第三十七始豐山
　在洪州豐城縣尹眞人所治之地
第三十八逍遥山
　在洪州南昌縣徐眞人治之地
第三十九東白源
　在洪州新吴縣東劉仙人所治之地
第四十鉢池山
　在楚州王喬得道之處
第四十一論山
　在潤州丹徒縣是終眞人治之
第四十二毛公壇
　在蘇州長洲縣屬莊仙人修道之所
第四十三鷄籠山
　在和州歷陽縣屬郭眞人治之
第四十四桐柏山
　在唐州桐栢縣屬李仙君所治之處
第四十五平都山
　在忠州是陰眞君上昇之處
第四十六緑蘿山
　在朗州武陵縣接桃源界
第四十七虎溪山
　在江州南彭澤縣是五柳先生隱處
第四十八彰龍山
　在潭州澧陵縣北屬臧先生治之
第四十九抱福山
　在連州連山縣屬范眞人所治處
第五十大面山
　在益州成都縣屬仙人栢成子治之
第五十一元晨山
　在江州都昌縣孫眞人安期生治之
第五十二馬蹄山
　在饒州鄱陽縣眞人子州所治之處
第五十三德山
　在朗州武陵縣仙人張巨君治之
第五十四高溪藍水山
　在雍州藍田縣並太上所遊處
第五十五藍水
　在西都藍田縣屬地仙張兆期所治之處
第五十六玉峰
　在西都京兆縣屬仙人栢户治之
第五十七天柱山
　在枕州於潜縣屬地仙王伯元治之
第五十八商谷山
　在商州是四皓仙人隱處
第五十九張公洞
　在常州宜興縣眞人康桑治之
第六十司馬悔山
　在台州天台山北是李明仙人所治處
第六十一長在山
　在齊州長山縣是毛眞人治之
第六十二中條山
　在河中府虞鄉縣管是趙仙人治處
第六十三茭湖魚澄洞
　在西古姚州始皇先生魯隱此處
第六十四綿竹山
　在漢州綿竹縣是瓊華夫人治之
第六十五瀘水
　在西梁州是仙人安公治之
第六十六甘山
　在黔南是寧眞人治處
第六十七𤨆山
　在漢州是赤須先生治之
第六十八金城山
　在古限戍又云石戍是石眞人所治之處
第六十九雲山
　在邵州武剛縣屬仙人盧生治之
第七十北邙山
　在東都洛陽縣屬魏眞人治之
第七十一盧山
　在福州連江縣屬謝眞人治之
第七十二東海山
　在海州東二十五里屬王眞人治之

雲笈七籖卷之二十















雲笈七籤卷之二十八登八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　二十八治
　　二十四治(并序)
謹按張天師二十四治圖云太上以漢安二
年正月七日中時下二十四治上八治中八
治下八治應天二十四氣合二十八宿付天
師張道陵奉行布化張天師沛國豐縣人也
諱道陵字輔漢禀性嚴直經明行修學道有
方永平二年漢帝詔書就拜巴郡江州令以
延和元年三月十日辛丑詔書拜爲司空封
食冀縣侯以芝草圖經歷神仙爲事任採延
年藥餌金液丹以漢安元年丁丑詔書遷改
不拜遂解官入益州部界以其年於蜀郡臨
卭縣渠亭山赤石城中靜思精至五月一日
夜半時有千乘萬騎來下至赤石城前金車
羽蓋步從龍虎鬼兵不可稱數有五人一人
自言吾是周時柱下史也一人自言吾是新
出太上老君也一人云吾是太上高皇帝中
黄眞君也一人言吾是漢師張良子房也一
人言吾是佐漢子淵天師外祖也子骨法合
道當承老君忠臣之後今授子鬼號傳世子
孫爲國師撫民無期於是道陵方親受太上
質敕當步綱躡紀統承三天佐國扶命養育
群生整理鬼氣傳爲國師依其度數開立二
十四治十九靜廬授以正一盟威之道伐誅
邪僞與天下萬神分付爲盟悉承正一之道
也
上皇元年七月七日無上大道老君所立上
品治八品訣要掌中伏虧造天地五龍布山
嶽老君立位治以用化流愚俗學者不得貪
競欲仙道克成可傳之與質朴也
第一陽平治
　治在蜀郡彭州九隴縣去成都一百八十
　里道由羅江水兩岐山口入水路四十里
　治道東有龍門拒守神水二栢生其上西
　南有大泉决水歸東治應角宿貴人發之
　治王始終嗣師天師子也諱衡字靈眞爲
　人廣智志節高亮隱習仙業漢孝靈帝徵
　爲郞中不就以光和二年正月十五日巳
　巳於山昇仙立治碑一雙在門名曰嗣師
　治也
　陽平謫仙妻不知其姓名九隴居人張守
　珪家甚富有茶園在陽平化仙居内每歲
　召採茶人力百餘輩男女傭工雜之園中
　有一少年賃爲摘茶自言無親族性甚了
　慧勤愿守珪憐之以爲義兒又一女子二
　十餘亦無親族願爲義兒之婦孝義端恪
　守珪甚善之一旦山水泛溢市井路絶鹽
　酪既闕守珪甚憂新婦曰此可買耳取錢
　出門十數步置錢樹下以杖扣樹得鹽酪
　而歸後或有所要但令扣樹取之無不得
　者其夫術亦如此因與鄰婦十數人於堋
　口巿相遇爲買酒一碗與衆婦飮之皆醉
　而碗中酒不減逺近傳說人皆異之守珪
　請問其術受於何人少年曰我陽平洞中
　仙人耳因有小過謫於人間不久當去守
　珪曰洞府大小與人間城闕相類否答曰
　二十四化各有一大洞或方千里五百三
　百里其中皆有日月飛精謂之伏神之根
　下照洞中與世間無異其中皆有仙王仙
　官仙𡖖輔相佐之如世之職司有得道之
　人及積功遷神反生之者皆居其中以爲
　民庶毎年三元大節諸天有上眞下遊洞
　天以觀其所理善惡人世死生興廢水旱
　風雨預關於洞中焉其龍神祠廟血食之
　司皆爲洞府所統也二十四化之外其青
　城峨嵋益登慈母繁陽嶓冢亦各有洞天
　不在十大洞天三十六小洞天之數洞之
　仙曹如人間郡縣聚落耳不可一一詳記
　之也旬日之間忽然夫婦俱去
　　右陽平治山山中有主簿治嗣師治係
　　師治
第二鹿堂山治
　治在漢州綿竹縣界北鄉去成都三百里
　上有仙室仙臺古人度世之處昔永壽元
　年太上老君將張天師於此治上與四鎭
　太歲大將軍川廟百鬼共折石爲要皆從
　正一盟威之道山有松栢五龍仙宂能通
　船渡持火入宂三日不盡治應亢宿號長
　發之治王八十年
第三鶴鳴神山上治
　治在其上山與青城天國山相連去成都
　二百里在蜀郡臨卭縣界徑道三百里世
　人不知之馬底子何丹陽得道處治前三
　水共成一帶神龍居之有四金釘二石金
　銀蠶三斛亦言尹喜主之治應氐宿賤人
　發之治王六十年神仙傳云張天師遇中
　國紛亂乃入蜀鶴鳴山學道也
第四漓沅山治
　治在彭州九隴縣界與鹿堂山治相連其
　間八十里去成都二百五十里有果松神
　草服之昇仙又有四龍起騎之門范蠡主
　之治應房宿庶人發之治王二十年
第五葛璝山治
　治在彭州九隴縣界與漓沅山相連去成
　都縣二百三十里去陽平治水口四十八
　里昔賢於此得道上有松栗山高六百丈
　治應心宿道人發之治王九十年南康王
　太尉中書令韋公皋爲成都尹相國張公
　之愛婿而量深器大舉止簡傲不狎於俗
　張公奕世相家德望清貴舉族皆輕侮於
　韋以此見薄亦未之悟也忽夢二神人謂
　之曰天下諸化領世人名籍吾子名係葛
　璝禄食全蜀富貴將及何自滯耶勉哉行
　矣異日當富貴無以葛璝爲忘也由是韋
　有干禄之志謀於其室家復勉勵之以粧
　奩數十萬金資其行計既達秦川屬歳饑
　久雨因知友所聘署隴州軍事判官俄而
　駕出奉天郡守奔難行在皋率土客甲士
　饋輓軍儲以申扈衛以功就拜防禦使復
　請赴覲行朝德宗望而器之既平寇難大
　駕還京以功檢校右僕射鳳翔節度使懇
　讓乞改西川乃授西川節度與張公交代
　焉擁師赴任張假道歸闕以避其鋒既而
　累年蜀境大穰金帛豐積南詔内附乞爲
　臣妾威名益重而貢賦不虧朝廷倚注戎
　蠻懾伏由是請許南詔置習讀院入質子
　學生習詩書禮樂公文翰之美冠於一時
　南詔得其手筆刻石以榮其國而葛璝之
　事久已忘矣又夢二神人曰富貴而忘所
　因其何甚耶公夢覺流汗驚駭久之乃躬
　詣雲林炷香禱福遂命工度木揆日修崇
　作南宫飛閣四十間巨殿修廊重門邃宇
　範金刻石知無不爲支九隴租賦於山下
　阿屯輸貯糗粮山積匠石雲起自制碑刊
　於洞門之側上構層樓揀選僮七十人以
　供洒掃良田五百畒以瞻齋儲在鎭二十
　餘年封至王爵矣即本命丁卯屬葛璝化
　也
第六庚除治
　山去平地三百九十丈在廣漢郡綿竹縣
　西去縣五里去成都二百八十里上常有
　仙人來徃可以度厄養性昔張力得道之
　處山有二石室三龍頭淮水遶之治應尾
　宿當道士發之治王始終
第七秦中治
　主神仙在廣漢郡德陽縣東九里去成都
　二百里其山浮昔韓衆於其上得仙前有
　大水東有道徑於漢洛治面有大石銅爲
　誌治應箕宿癲人發之治王始終
第八眞多治
　山在懷安軍金堂縣去成都一百五十里
　山有芝草神藥得服之令人壽千歲山高
　二百八十丈前有池水水中神魚五頭昔
　王方平於此與太上老君相見治應斗宿
　女人發之治王七十年
無極元年十月五日眞正無極太上立治中
八品氣要訣在掌中
第一昌利治
　山在懷安軍金堂縣東四十里去成都一
　百五十里昔蜀郡李八伯初學道處八伯
　唐公房之師也遊行蜀中諸名山常自出
　戲於成都巿暮宿於青城山上故號爲八
　伯也其山南有一石室容八十人前有三
　龍門爲誌治應牛宿狂惑人發之治玉五
　百年
第二𨽻上治山季子先生學道飛仙治在廣
　漢郡德陽縣東二十里山有二石室有一
　神井白鹿白鶴白鳩時來飮之有石在治
　前與綿毋治相連西有赤石溪上有三松
　爲誌山去平地二千九百丈昔中山衛叔
　卿於此得道治應女宿貧賤人發之治王
　百年
第三涌泉山神治
　昔廣漢馬明生學道得仙太上老君至此
　化形住此治在遂寧郡小漢縣界上有泉
　水治萬民病飲之無不差愈傳世爲祝水
　治去成都二百里有懸崖百丈近綿水猴
　猿百鳥來在其間治應虚宿野人發之治
　王三十年其山小而高四向有遊道
第四稠粳治
　在犍爲郡新津縣去成都一百一十里汶
　山江水經焉山高去平地一千七百丈昔
　軒轅學道之處也治左右有連岡相續西
　北有味江水山亦有芝草仙藥可養性命
　治應危宿貴人發之治玉五十年
第五北平治
　在眉州彭山縣去成都一百四十里山上
　有池水縱廣二百步中有神芝藥草食之
　與天相久昔越人王子喬得仙治應室宿
　道師發之治王四十年一名𥐿山治
第六本竹治
　山在蜀州新津縣去成都一百二十五里
　山高一千三百丈上有一水有香林在治
　陌北有龍宂地道通峨嵋山上有松昔郭
　子聲得道之處也後有林竹西去十五里
　通鶴鳴山前水中常有神龍遊戲治應壁
　宿龍門吏人發之治王五百年
第七蒙秦治
　山在越雋郡臺登縣西去城二十里去成
　都一千四百二十里治與越雋郡隔河水
　前有小山後有大山高一千丈昔伊尹於
　此山學道上有芝英金液草服之得度世
　後有漢中郡趙昇得道於此治應奎宿凡
　人發之治王九十年
第八平蓋治
　山在蜀州新津縣去成都八十里前山下
　有玉人身長一丈三尺昔吴郡崔孝通於
　此山學道得飛仙山西有大江南有長山
　北有平川中有龍門治應婁宿陰人發之
　治王千年
無上二年正月七日無爲大道玄眞立下八
品治氣要訣在掌中
第一雲臺山治
　在巴西郡閬州蒼溪縣東二十里上山十
　八里方得山足去成都一千三百七十里
　張天師將弟子三百七十人住治上教化
　二年白日昇天其後一年天師夫人復昇
　天後三十年趙昇王長復得白日昇天治
　前有巴西大水山有一樹桃三年一花五
　年一實懸樹高七十丈下無底之谷唯趙
　昇乃自擲取得桃子餘者無能取之治應
　胃宿有人形師人發之治王五十年又云
　雲臺治山中有玉女乘白鶴仙人乘白鹿
　又有仙師來迎天師白日昇天萬民盡見
　之一云此天柱山也在雲臺治前有立碑
　處
　雲臺治中録曰施存魯人夫子弟子學大
　丹之道三百年十鍊不成唯得變化之術
　後遇張申爲雲臺治官常懸一壺如五升
　器大變化爲天地中有日月如世間夜宿
　其内自號壺天人謂曰壼公因之得道在
　治中
第二濜口治
　山在漢中郡江陽縣去成都二千九百二
　十里陳安世於此山上學道得仙安世京
　兆人也漢中水過其前山一名平元山西
　有長山東有流海帝王所住有青龍門治
　應昴宿俗人發之治王五百年
第三後城山治
　在漢州什邡縣昔㬊子然於此山上學仙
　得道左有大水後有重山山有神芝服之
　壽千歳一名黄陵山南有長山北有青龍
　東有松栢爲誌治應畢宿凡人發之治王
　八十年
第四公慕治
　在漢州什邡縣去治一百里昔蘇子於此
　山學道得仙一名北逢仙山南有石坎北
　有懸流水治應觜宿病人發之治王七十
　年
第五平岡治
　山在蜀州新津縣去成都一百里昔蜀郡
　人李阿於此山學道得仙白日昇天治應
　參宿道士發之治王二十年北有三重曹
　溪南有特山爲誌
第六主簿山治
　在卭州蒲江縣界去成都一百五十里蜀
　郡人王興於此學道得仙一名秋長山南
　有石室玉堂松栢生其前治應井宿徹人
　發之治王八十年
第七玉局治
　在成都南門内以漢永壽元年正月七日
　太上老君乘白鹿張天師乘白鶴來至此
　坐局脚玉寐即名玉局治也治應鬼宿千
　丈大人發之治王三世
第八北邙山治
　在東都洛陽縣梁水在治左務成子於此
　得道大黄出東冗泉南流治應柳宿仙聖
　發之治王六十年
玄都律第十六云治者性命魂之所屬也五
　嶽名山圖云陽平治(屬金屬角星)鹿堂治
　(金亢星)鶴鳴治(木氐星)治沅治(土房星)葛
　璝治(火心星)庚除治(火尾星)秦中治(水箕)
　(星)眞多治(金斗星)
　右八治是上品並是後漢漢安元年太上
　老君所立
昌利治(土牛星)𨽻上治(火女星)涌泉治(木虛)
　(星)稠粳治(火危星)北平治(金室星)本竹治
　(木壁星)蒙秦治(火奎星)平蓋治(土婁星)
　右八治是中品置如前云
雲臺治(木胃星)濜口治(木昴星)後城治(土畢)
　(星)公慕治(金觜星)平岡治(水參星)主簿治
　(金井星)玉局治(水鬼星)北邙治(土柳星)
　右八治是下品置如前云
岡氐治(水星星)白石治(金張星)鍾茂治(水翼)
　(星)具山治(土軫星)地圖云此四治在京師
　東北
　右此四治是張天師所加充前二十四治
　合成二十八治上應二十八宿
平公治(屬水配湧泉治)公慕治(屬士配稠粳)
　(治)天台治(屬土配本竹治)瀨鄕治(屬金配)
　(昌利治)樽領治(屬金配雲臺治)代元治(屬)
　(金配雲臺治)和里治(屬火配𨽻上治)漓沅
　治(屬金配昌利治)
　右是天師更加此八治以配八品周布四
　海鎭國化人也
太眞科下卷所說云第一别治有四者
第一具山治　第二鍾茂治　第三白石治
第四岡氐治
　右四品在外名别治於内名備治備治足
　二十八也則與三八别也
第二遊治有八者
第一吉陽治　第二平都治　第三河逢治
第四慈母治　第五黄金治　第六太華治
第七青城治(五符經作青城山)第八峨嵋治
　右八品是遊治也
第三配治有八者
第一代元治　第二樽領治　第三瀨鄕治
第四天台治　第五八慕治　第六平公治
第七利里治　第八漓沅治
　右八品是配治也
第四正治二十有四者
第一北邙治　第二玉局治　第三主簿治
第四平岡治　第五公慕治　第六後城治
第七濜口治第八雲臺治
　右是下品八治也
第一平蓋治　第二蒙秦治　第三本竹治
第四稠粳治　第五北平治　第六湧泉治
第七𨽻上治第八昌利治
　右是中品八治也
第一眞多治　第二秦中治　第三庚除治
第四葛璝治　第五漓沅治　第六鶴鳴治
第七鹿堂治第八陽平治
　右是上品八治也
第五星宿治二十有八名上治一名内治又
名大治又名正治是上皇元年七月七日無
上玄老太上大道君所立上中下品
二十八宿要訣
第一角宿上治無極虚無無形下治陽平山
第二亢宿上治無極虛无自然下治鹿堂山
第三氐宿上治無極玄元無爲下治鶴鳴山
(此三治/主辰生)
第四房宿上治虛白下治漓沅山
第五心宿上治洞白下治葛璝山(此二治/主卯生)
第六尾宿上治三一下治庚除山
第七箕宿上治三元下治秦中山(此二治/主寅生)
第八斗宿上治三五下治眞多山(此一治/主丑生)
　右上八品無上治
第九牛宿上治九天下治昌利山
第十女宿上治五城下治𨽻上山(此合前三/治主丑生)
第十一虛宿上治元神下治湧泉山
第十二危宿上治丹田下治稠粳山(此二治/主子生)
第十三室宿上治常先下治北平山
第十四璧宿上治金梁下治本竹山(此二治/主亥生)
第十五奎宿上治六府下治蒙秦山
第十六婁宿上治太一君下治平蓋山
　右中八品玄老治之
第十七胃宿上治五龍下治雲臺山(此合前/三治主)
(戌/生)
第十八昴宿上治隨天下治濜口山
第十九畢宿上治六丁下治後城山(此二治/主酉生)
第二十觜宿上治十二辰下治公慕山
第二十一參宿上治還身下治平岡山(此二/治主)
(申/生)
第二十二井宿上治拘神下治主簿山
第二十三鬼宿上治無形下治玉局山(此非/人所)
(生)
第二十四柳宿上治聚元下治北邙山(此三/治主)
(未/生)
　右下八品太上治之
太上漢安二年正月七日中時二十四治上
八中八下八以應二十四氣付天師張道陵
第二十五星宿上治别形下治岡氐山
第二十六張宿上治保氣下治白石山(此二/治主)
(午/生)
第二十七翼宿上治五玉下治鍾茂山
第二十八軫宿上治金堂下治具山(此二治/主未生)
　　　天師所立四治
天師以建安元年正月七日出下四治名備
治合前二十八宿也星宿治隨天立歷運設
教劫劫有受命爲天師者各各申明濟世度
人以至太平太平君出更加有司隨其才德
進位神仙
天師以漢安元年七月七日立四治付嗣師
以備二十八宿
第一岡氐治在蘭武山應星宿
第二白石治在玄極山應張宿
第三具山治在飯陽山應翼宿
第四鍾茂治在元東山應軫宿(此四治說與/前大同小異)
系師以太元二年正月七日立八品遊治
峨嵋治(在蜀郡界)青城治(在蜀郡界)黄金治
(在蜀郡界)太華治(在京兆郡界)慈母治(在城)
(巿山界)河逢治(在上黨郡界)平都治(在巴郡)
(界)吉陽治(在蜀郡界)
系師者嗣師子也諱魯於陽平山得尸解仙
道又立一治名系師治但嗣師治並主簿是
天師門下也又立一治今按玄都職治律第
九云代元治平都治是巡遊治也是知峨嵋
治等亦是遊治

雲笈七籖卷之二十八


















雲笈七籖卷之二十登九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　禀生受命
　　禀受章
混元述禀篇曰夫人生於天地之間稟二氣
之和冠萬物之首居最靈之位緫五行之英
參於三才與天地並德豈不貴乎内觀經云
天地構精陰陽布化人受其生一月爲胞精
血凝也二月爲胎形兆胚也三月陽神爲三
魂動以生也四月陰靈爲七魄靜鎭形也五
月五行分五藏以安神也六月六律定六府
用滋靈也七月七精開竅通光明也八月八
景神具降眞靈也九月宫室羅布以定精也
十月氣足萬象成也元和哺飼時不停也太
一居腦緫衆神也司命處心納生氣也桃康
住臍保精根也無英居左制三魂也白元居
右拘七魄也所以周身神不空也易繫辭曰
乾道成男坤道成女是也
因縁經曰人始受身從虚無中來迴黄轉白
構氣凝精承天順地合化陰陽一月爲胞鬱
單天氣下浹身中二月爲胎無量壽天氣下
浹身中三月魂具須延天氣下浹身中四月
魄成寂然天氣下浹身中五月生藏不驕樂
天氣下浹身中六月具六府化應聲天氣下
浹身中七月明竅梵輔天氣下浹身中八月
景附清明天氣下浹身中九月神降無愛天
氣下浹身中天神一萬八千身神一萬八千
共三萬六千神氣具足十月而生在胞之時
三元養育九氣布化歲星爲肝太白爲肺鎭
星爲脾熒惑爲心辰星爲腎北斗七星開其
七竅七星降七童子以衛其身七星之氣結
爲一星在人頭上去頂三尺人爲善者其星
光大而明爲惡者其星暗冥而小善積則福
至惡積則災生星光墜滅其身死矣
生神章經曰人之受生於胞胎之中三元育
養九氣結形九月神布氣滿能聲十月神具
九天稱慶太一執符帝君品命主録勒籍司
命定筭五帝監生聖母衛房天地神祇三界
備守九天司馬在庭東向讀生神寶章九過
男則萬神唱恭女則萬神唱奉男則司命敬
諾女則司命敬順於是而生九天司馬不下
命章萬神不唱恭諾終不生也人得還生人
道濯形太陽驚天駭地貴亦難稱天眞地衹
三界齊臨亦不輕也當生之時亦不爲陋也
若能愛其形保其神貴其氣固其根終不死
壞而得神仙骨肉同飛上登三清與三氣合
德九氣齊并反於此者自取死壞耳可不哀
乎
眞文經曰人之生也頭圓象天足方法地髮
爲星辰目爲日月眉爲北斗耳爲社稷口爲
江河齒爲玉石四肢爲四時五藏法五行與
天地合其體與道德齊其生大矣貴矣善保
之焉昔天眞皇人於峨嵋山中告黄帝曰一
人之身一國之象也胷腹之位猶宫室也四
肢之列猶郊境也骨節之分猶百官也神猶
君也血猶民也能知治身則知治國矣夫愛
其民所以安其國恡其氣所以全其身民散
則國亡氣竭則身死亡不可復存死不可復
生至人消未生之患治未病之疾堅守之於
無事之前不追之於既逝之後民難養而易
散氣難保而易失審威德者保其理割嗜欲
者保其炁得不勤哉得不成哉
　　　太上九丹上化胎精中記
九丹上化之文太微帝君受於三天玉童乃
上化九轉迴精凝神解散紫胞結節之根還
精補胎靈鎭窮腸内充外逸九竅觧明鍊髓
易骨節節納眞其法高妙秘於九天金房玉
室靈都之宫依四極明科萬劫一傳自無玄
名紫簡緑字上清不得參聞有犯靈禁伐以
神兵密修其道白日飛仙九天丈人告三天
玉童曰天地交運二象含眞陰陽降炁上應
九玄流丹九轉結炁爲精精化成神神變成
人故人象天地氣法自然自然之氣皆九天
之精化爲人身舍胎養育九月氣盈九天氣
普十月乃生其結胎受炁有吉有凶有壽有
夭有短有長皆禀宿根結氣不純藏胃積滯
六府敗傷形神不固體不受靈死氣入竅何
由得存徒知修學不識此源今以相告一形
之眞隨生解結哺養百神體自生光内府鮮
明神安宫宅萬炁並仙子其秘之愼勿輕宣
凡人受生結九丹上化於胞胎之中法九天
之氣氣滿神具便於胞囊之内自識其宿命
知有本根轉輪因縁九天之氣化成其身既
睹陽道開廣三光而自忘其所生所由之因
爾者皆由胞根結滯盤固三關五府不理死
氣塞門致靈關不發而忘其因縁也若靈眞
託化含鍊瓊胎暫經紫户運履人道挺秀自
然曜景睹靈便騰身九天非復結精受氣而
爲人也
凡人生禀九天之氣氣凝爲精精化成丹丹
變成人結胎含秀法則自然假令七月生則
十月胎受波羅答惒天之氣十一月生則受
梵迦摩夷天之氣十二月生則受梵輔天之
氣正月生則受化應聲天之氣二月生則受
不驕樂天之氣三月生則受寂然天之氣四
月生則受須延天之氣五月生則受上上禪
善無量壽天之氣六月生則受鬱單無量天
之氣
凡人從十月結胎至於六月則受九天之氣
已滿至七月合十月則天地氣盈受太陽之
運而生也
凡修學之家仰希神仙當知鍊身於九丹解
結於五神引氣於本生滅根於三關九鍊十
變百節開明斷絶胞結乃知本眞既知本眞
便成上仙學無此法三宫不聦死氣不滅胃
不受靈氣離神遊赤子不歡宫宅空廢邪魔
入身所以百痾從此而生死不盡命痛乎何
言凡陽氣赤名曰玄丹陰氣黄名曰黄精陰
陽交接二氣降精化神結胎上應九天九天
之氣下布丹田與精合凝結會命門要須九
過是爲九丹上化下凝以成於人一月受氣
二月受靈三月含變四月凝精五月體首具
六月化成形七月神位布八月九孔明九月
天氣普乃有音聲十月司命勒籍受命而生
故人禀九天之氣降陰陽之精名曰九丹合
成人身既得爲人便應返其本眞通理五藏
解散胞根斷滅死氣自然成仙也
　　　解胎十二結法
凡人生在胞胎之中皆禀九天之氣凝精以
自成人也既生而胞中有十二結節盤固五
内五内滯閟結不可解節不可滅故人之病
由於節滯也人之命絶由於結固也兆能解
結於胞中十二結節則求死亦不得也
胞上部有四結一結在泥丸中二結在口中
三結在頰中四結在目中欲解上部四結當
以本命日平旦入室燒香向西北九拜朝九
天元父叩齒九通三呼元父諱訖迴向東南
三拜三呼九天玄母諱　　還向本命平坐
閉眼思元父身長九寸九分著玄黄素靈之
綬頭戴七稱珠玉之幘無極進賢之冠居九
天之上太極瓊宫玉寶之府丹靈鄕洞元里
中乘碧霞飛輿從十二飛龍二十四仙人從
西北來下入我身中泥丸之境
次思玄母身長六寸六分著青寶神光錦綉
霜羅九色之綬頭戴紫元玄黄寶冠居九炁
無極之上瓊林七映丹房玉寶洞元之府九
光鄕上清里中乘紫雲飛精羽蓋從十二鳳
凰三十六玉女從東南來下入甲身中治面
洞房之内思父母化爲青黄二氣宛轉相沓
竟於頭面之上畢叩齒九通微呪曰
甲受九靈之化結氣不純節滯盤固鎭塞靈
門謹以本命上告高晨元父玄母下映我身
八景齊暉九天同眞共解上部四結胞根迴
靈鎭户九孔結仙内胎鍊化九丹凝神變青
爲赤二氣纏綿壽同三光永享億年畢咽氣
八十一過止
又思鬱單無量天王姓混諱□□□衣九色
無縫自然斑文之裘頭戴耀精日圓治天無
央玄臺紫户之内乘九麟瓊輪侍玉仙二十
四人
次思上上禪善無量壽天王姓禊諱□□□
衣九色雲文之裘頭戴暉精月光治天王國
朱林七寶瓊臺乘十二玄龜飛青羽蓋從上
官太仙玉童三十二人
次思須延天王姓滓諱□□□衣九色三法
雲文之裘頭戴天元玉寶明冠治天玉京靈
都宫乘九色飛鴻三素飛雲從素靈玉女一
十四人
次思三天眞王共下我身頭面之上化爲青
紫黄三氣混沌如雲之沓從口耳鼻孔之中
而入直帀一面便仰祝曰
三天天王九玄靈仙爲我上解頭面之關結
化九丹自然降精金門之上交合三眞之雲
降流我身以成我神蕩去死氣滅絶胞根靈
景鎭固棄諸凶患結結得解節節納眞玄光
流布洞灌幽泉言名九天反胎化仙内充外
盈表裏成神畢仰咽氣九過止
又思上部八景神童閉眼存腦神名覺元子
字道都形長一寸一分著白錦之衣頭戴三
梁寶冠髪神名玄文華字道衡形長二寸一
分衣玄雲錦衣頭戴無極進賢之冠皮膚神
名通衆仲字道連形長一寸五分衣黄錦飛
裙頭戴三氣寶天冠目神名虚監生字道童
形長三寸六分衣五色章衣頭戴通天之冠
頂髓神名靈謨蓋字道周形長五寸衣白錦
素裙頭戴三梁寶冠膂神名益歷輔字道柱
形長三寸五分衣白玉柔衣頭戴玄元寶冠
鼻神名衝龍玉字道微形長二寸五分衣青
黄素錦飛裙頭戴逺遊之冠舌神名始梁峙
字道岐形長七寸著絳錦飛裙頭戴進賢之
冠八景都竟並如嬰兒之形一合在面部之
上各安其所乃叩齒八通微祝曰
上景一部八神合眞結氣九丹化成我身千
乘萬騎如雲散煙降帀頭面施靈布神上解
結節中滅胞根下除固滯通理三關八景翼
體與靈同年帝君玄母曲迴高晨降我玉華
停我落鮮返容朱顔面化金仙變景逐電逕
造日門仰咽八氣都止便服上化九丹陽靈
之符
胞中部有四結一結在五藏中二結在太倉
中三結在大腸中四結在小腸中兆欲解中
部四結以本命之日正午時入室燒香向西
北九拜朝元父三呼元父諱轉東南三拜朝
玄母三呼玄母諱還向行年上平坐叩齒九
通閉目思元父身長九寸九分著玄黄素靈
之綬頭戴七稱珠玉之幘無極進賢之冠居
九天之上太極瓊宫玉寶之府丹靈鄕洞元
里中乘碧霞飛輿從十二飛龍二十四仙人
從西北來下入某身中五藏之内
次又思玄母身長六寸六分著青寶神光錦
綉霜羅九色之綬頭戴紫元玄黄寶冠居九
氣無極之上瓊林七映丹房玉寶洞元之府
九光鄕上清里中乘紫雲飛精羽蓋從十二
鳳凰三十六玉女從東南下來入我五藏之
中思父母化爲青黄二氣混沌如日之圓映
照五藏光耀内外便仰祝曰
父靈母精二氣齊并九丹凝化結胎紫瓊禀
景太微命統九靈帝君敷神流眞灌生五藏
結絡六府洞清胃管開聦九竅朗明宿節散
滅新胎更榮變景鍊髓冠帶九星三暉翼部
飛入帝庭畢咽四十五氣止
又思菽然天王姓津諱□□衣七色龍文通
光之裘頭戴陰精夜光治天朱宫瓊臺之上
乘八景飛輪從玉仙十二人
次思不驕樂天王姓凝諱𩅺□□衣九色飛
霜雲文斑裘頭戴青華歳星玄精治天元宫
映丹之房九層玉臺乘白鹿丹霞之輿從上
宫玉仙三十六人
次思化應聲天王姓耀諱□□衣九色流光
耀雲錦裘頭戴白光太白精治天瓊林上宫
朱映之房乘飛鳳遊霄紫輪從太眞玉仙三
十六人思三天眞王共下入我身五藏之内
化爲赤白皂三色之炁混沌如雲之煙從心
孔而入直帀五内便微祝曰
九丹凝靈三氣結纒玄眞充降内外明鮮太
倉開通腸胃結仙斷滅節莖散除宿根三合
成契九化凝神迴精玉胞以成我身九色玄
黄流精灌津蕩洗積滯内無滓塵華條合秀
種植靈根孔孔洞朗節節泠然骨化景飛上
昇紫天畢仰咽九氣止
又思中部八景神童閉目存呼喉神名百流
放字道通形長八寸八分著九色章衣戴平
天紫晨之冠肺神名素靈生字道平形長八
寸一分著白錦飛雲之衣頭戴九元寶冠心
神名煥陽昌字道名形長九寸著絳章單衣
頭戴玉晨寶天冠肝神名開君童字道青形
長七寸衣飛青羽裙頭戴三梁之冠膽神名
龍德拘字道放形長三寸六分衣青黄緑三
色之裙頭戴無極進賢之冠左腎神名春元
眞字道𡖖形長三寸七分著五色變光之帬
頭戴逺遊之冠右腎神名象地無字道生形
長三寸五分衣白錦單衣頭戴三氣寶光之
冠脾神名寶元全字道騫形長七寸三分著
黄錦飛裙頭戴紫晨之冠八景都竟並如嬰
兒之形一合在五藏之内各安其所仍叩齒
八通仰祝曰
中部八景上變九迴化精玉胞結氣紫微鍊
魂固魄萬神緫歸帝君解結九孔散開玄母
降靈節節納暉内充外盈華光無衰得與八
景合輦同飛本命告使如兆所迴運我上昇
披觀靈扉畢仰咽八氣止便服胎精鍊神之
符
胞下部有四結一結在膀胱中二結在陰中
三結在後門中四結在兩足中兆欲解下部
四結以本命日夜半子時生氣始入室燒香
向西北九拜朝元父三呼元父諱轉向東南
三拜朝玄母三呼玄母諱還向太歲上平坐
叩齒九通閉目思元父身長九寸九分著玄
黄素靈之綬頭戴七稱珠玉之幘無極進賢
之冠居九天之上太極瓊宫玉寶之府丹靈
鄕洞元里中乘碧霞飛輿從十二飛龍二十
四仙人從西北來下入(某)身中五藏膀胱之
内
次思玄母身長六寸六分著青寶神光錦綉
霜羅九色之綬頭戴紫元玄黄寶冠居九炁
無極之上瓊林七映丹房玉寶洞元之府九
光鄕上清里中乘紫雲飛精羽蓋從十二鳳
凰三十六玉女從東南來入我膀胱之内下
至兩脚即思父母化爲青黄二炁混沌如日
圓映照一身光耀内外便仰祝曰
陰陽交泰二炁洞明上化玄丹下轉黄精含
胎變化體無常形帝君監映九孔納靈十二
部結散滅黄庭八景經絡胃結紫瓊三魂被
鍊七魄安寧萬神保鎭内外齊平三部八景
與我俱生運我飛昇上造玉清畢咽二十四
炁止
又思梵輔天王姓精諱霧雲□衣九色流雲
飛晨之裘頭戴流丹絳寶熒星玄精治天南
上七映之宫乘流霞丹霄瓊輿羽蓋從上宫
玉仙十二人
次思梵摩迦夷天王姓玄諱□霐衣九色元
鳳飛雲之裘頭戴玄晨辰星流精治天九玄
鳳城紫瓊玉臺乘白麟素雲飛輪從太華仙
童三十二人
次思波梨答惒天王姓王諱靈□衣九色無
縫玄雲寶裘頭戴無極流黄鎭星飛精治天
崚嶒玉京大有妙宫九曲之房乘五色雲輿
從太玄玉童十二人思三天眞王共下降我
身治膀胱之中下至兩足化爲紫緑碧三色
之炁混沌如雲霧從陰中而入流布膀胱後
門兩足之中内外映照便祝曰
三天育胎九氣結神上化玄丹下轉變仙二
象交降以成我身六胃瓊秀九府納眞十二
結節各各絶根蕩除穢炁五靈敷陳玄母吐
精鍊化光觧金仙翼靈玉華結篇記名青宫
長保帝晨畢仰咽九炁止
又思下部八景神童閉目存呼胃神名同朱
育字道展形長七寸衣黄錦飛裙頭載平天
紫晨之冠窮腸中神名兆滕康字道還形長
二寸四分衣絳章單衣頭戴三梁之冠大小
腸中神名蓬送留字道厨形長二寸一分衣
黄絳飛裙頭戴玉晨寶天冠胴中神名受亨
勃字道靈形長九寸一分衣九色章衣頭戴
飛晨玉冠胷膈中神名廣瑛宅字道仲形長
五寸衣白錦飛裙頭戴無極進賢之冠兩脇
神名辟假馬字道成形長四寸一分衣赤白
二色之裙頭戴九元寶冠左陰右陽中神名
扶流起字道圭形長二寸三分衣青黄白三
色之裙頭戴逺遊之冠右陰左陽中神名苞
表明字道生形長二寸三分衣青黄白三色
之帬頭戴三梁之冠存八景都畢並如嬰兒
之狀各安所在千乘萬騎帀布在我陰中膀
胱後門兩足之中仍叩齒八通仰祝曰
下部八景散神飛仙含元育炁鍊胎紫煙太
一元父玄母交纏二精流灌含養内眞帝君
定籍司命改年節結已散九孔已鮮魂魄保
固緫攝萬神與我同昇俱造玉晨畢仰咽液
八過止
又思道一内神名逮無馬字道極生形長二
寸五分衣紫文明光錦裙頭戴無極進賢之
冠在兆臍下丹田之中緫統三部二十四眞
叩齒三十六通微祝曰
玄上大神緫領無外安鎭幽谷流精紫蓋衆
眞侍靈三部交衛帝君映席玄母歡泰九元
同符司命延邁三晨齊暉與眞結帶畢仰咽
二十四炁都止便服三關十二結胞胎内符
符在本經
上部四結固人泥丸落人華容夭人生魂中
部四結合凶爲群盤固太倉迅人遊魂來妖
通姦景夢不專下部四結結人後門遏人九
孔斷人命根帝君告靈九天玉文消解結節
滅諸根源


雲笈七籖卷之二十九





雲笈七籖卷之三十登十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　禀生受命
　　帝一混合三五立成法
夫人者受生於天魂經成於元靈轉輪九炁
挺生太一開關二道積神幽宫所以玄液七
纏流津敷澤日月映其六虚口目運其神氣
雲行雨施德擬天地胞胎内匠五因來具立
人之道其如此也五因者是五神也三道者
是三眞也夫五神天之魂三眞道之炁九天
之胎太一之源日月天之道玄液天之潤六
虚天之光幽宫天之府神氣天之化元靈帝
之變凡此言九天者乃混合帝君之變變而
化之是謂九宫九宫混變而同一矣若兆欲
修己來生當從所生之宗所生之宗謂元父
玄母也元父主炁化理帝先玄母主精變結
胞胎精氣相成如陰陽相生雲行雨施兆已
道合無名數起三五兆始稟形七九既帀兆
體乃成和合三五七九洞眞帝象之先當須
營天皇之功九變爲靈功成人體體與神并
神去則死神守則生是以三元爲道之始帝
君爲道之根太一爲道之變九天爲道之神
九宫爲道之宅玄液爲道之津可以照鏡三
田以致神仙朝適六合夕守泥丸堅執胎精
心中常歡學道之子須此爲縁見是經者始
可與言存念太一混合帝先雄雌守神灌流
浩清常使九天元炁則合九成也夫洞其要
也則一體常存津血自生雄鎭命户雌守神
室太一無離與天同時故太上隱符曰存其
雄守其雌乃天地不能殄也既存之焉則五
神守宅五藏生華靈棲絳宫帝鎭泥丸百神
堅固胎塞命門久則三一之神夕見太一帝
先晨降並見形於子之寢處也子當清潔齋
戒斷絶外事杜塞邪逕節諸人物罕爲循詣
精心在一晨夕循道孜孜不替沐浴五香别
靜一室燒香左右以期眞炁太一之道尤忌
血腥臭臊殗穢之氣若泣淚墮落則帝君悲
擾哭聲發口則太一凝結故九氣止而不變
三一悲而不攝九炁不變則三一亦結結滯
日積生氣泄出而故炁運入故炁運入將病
將死之始也是以眞人謂哭音爲死絶之聲
謂泣涕爲漏精之津可不愼避之哉若一見
死尸及積日哀哭者則帝君獲罪謫於太上
太一受考譴於玄虚也將來三年子將亡矣
諸不受太一之道者自不得同之於學生也
所以至忌屍哭殗穢憂淚之感以爲太一帝
君之精思也又不得見死屍自受書之後若
見四十九屍者皆不得長生必中道絶命也
若見二十四屍者則當蹔過太陰然後超仙
以爲死屍之形既眄於兩眼屍穢之氣亦滯
纒於人思所存記於絳宫絳宫所識雖忌猶
存宜蹔歸身顯屍塞思記之眼故也子厚愼
之哉見血屍喪殗穢哀哭泣涕皆太一之至
忌也若恒齋戒則存易感精誠立會太一鎭
命歡欣混合行之一十八年白日昇晨此眞
人迴老反嬰之道也
存三一守太一精洞房會帝君則化生九靈
於子形中輔子之神明成子之眞仙保子之
長生固子之胎魂也白元無英桃君司命太
一混合五神捧籍列符五神各有所主混合
九變三五洞化於是三宫鎭眞百節受靈帝
君寶籍宿命無傾周旋虚煙啓通玄精二十
四眞忽然化生上開上元下開八冥左朝六
甲右使六丁玉華引日太一并形千乘萬騎
舉身登晨白日昇天眞人修是太一之道者
皆得三天之舉故曰舉身登晨白日昇天以
鷄鳴時晨登空無皆之中到于三天之上日
之正中爲白日鷄之始鳴爲登晨是以存太
一混合多用鷄鳴及生氣時也九天九宫中
有九神是謂天皇九魂變成九氣化爲九神
各治一宫故曰九宫太清中有太素太和洞
房中有明堂絳宫是曰六府上曰天府下曰
洞臺三五之號其位不同一曰太清之中則
三五帝君二曰三一丹田神又五者符籍之
神太一公子白元司命桃康君是也合而名
爲三五三五各有宫室若三眞安在其宫五
神上見帝君帝君左有元老丈人右有玄一
老君此則無極之中所謂九君上一則眞一
也九君所謂天之魂自然成眞之子也知精
存九君深思三眞必能以兆一體周旋三五
之中反覆七九之裏使天帝之靈魂常治在
兆己五神奉籍周而復始必將白日登度何
但不死而已
高上神霄經曰魂生無中布在九宫道出八
極常遊絳宫三宫合化是爲紫房紫房所在
先由明堂兆能知之當開金門金門洞房内
也又曰混而合之出入帝方三五合一必成
仙王此謂洞合之時三眞五神之道也帝方
太清域也故大洞眞經中篇曰二老在左右
方帝魂不可不分三九變其上下太一立其
中根五神奉我生籍司命塞我死門九宫合
而爲一六合緫而内眞也此言謂分别其宫
室混合其變化此道是太上寶行長生根本
立人之帝先爲道之元始生府之仙宗帝籍
之秘章洞眞之奇妙九宫之要經也
　　　九眞中經天上飛文
太上曰夫人生結精積氣受胎斂血所以凝
骨吐津散布流液忽爾而立怳爾而成罔爾
而具脫爾而生於是乃九神來入五藏玄生
父母唯知生育之始而不覺神適其間也人
體有尊神其居無常展轉榮輸流注元津此
神外來内結以立一身非如三魂七魄是積
靈受氣生於父母者也尊神有九宫名號曰
九眞君分化上下轉形萬道子能修之則出
水入火五藏自生長齋隱栖以存其眞此文
一名九眞中經一名天上飛文一名外國放
品一名神州靈章雖有四號故書一耳
第一眞法平旦大神在心内號曰天精君平
　旦接手於兩膝上閉炁瞑目内視存天精
　君坐在心中使大神口出紫氣以繞心外
　九重畢因叩齒九下咽液九過祝曰
天精大君來見心中身披朱衣頭巾丹冠左
佩神書右帶虎文口吐紫華養心凝魂赤藏
自生得爲飛仙
第二眞法辰時大神分形盡百骨中號曰堅
　玉君辰時接手兩膝上閉氣瞑目内視存
　堅玉君入坐一身諸百骨中使口出白炁
　吐以繞骨九重畢因叩齒九下咽液九過
　祝曰
堅玉大君來入骨中身披素衣頭巾白冠左
佩龍書右帶金眞口吐白炁固骨凝蘇白骨
不朽筋亦不泯百節生華使我飛仙
第三眞法巳時大神分形盡流入諸精血中
　號曰元生君巳時接手兩膝上閉氣瞑目
　内視存元生君周遊一身血脉精液之中
　使口吐黄氣以纏孔脉外九重畢叩齒九
　下咽液九過祝曰
元生大君周灌血軀身披黄衣頭巾紫元左
佩虎籙右帶龍書口吐黄津固血墳虚精盈
液溢九靈俱居使我飛仙天地同符
第四眞法午時大神在肝中號曰青明君午
　時接手於兩膝上閉炁瞑目内視存青明
　大君入坐肝内使口吐青炁以繞肝九重
　畢叩齒九下咽液九過祝曰
青明大君來入我肝身披青衣頭巾翠冠左
佩虎章右帶龍文口吐青氣養肝導神青藏
自生上爲天仙太一䕶精抱魄檢魂
第五眞法未時大神在脾中號曰養光君未
　時接手於兩膝上閉炁瞑目内視存養光
　君入坐脾中使口吐緑炁以繞脾九重畢
　叩齒九下咽液九過祝曰
養光大神來入脾中身披緑衣頭巾蓮冠左
佩玉鈴右帶威神口吐緑華養脾灌魂黄藏
自生上爲眞人
第六眞法申時大神在肺中號曰白元君申
　時接手於兩膝上閉炁瞑目内視存白元
　君入坐肺中使口吐五色炁以繞肺九重
　畢叩齒九下咽液九過祝曰
白元大君來坐肺中身披龍衣黄晨華冠左
把皇籍右執靈篇左佩玄書右帶虎文口吐
五氣理肺和津白藏自生飛仙紫門
第七眞法酉時大神分坐散形在兩腎中號
　曰玄陽君酉時接手於兩膝上閉炁𥉛目
　内視存玄陽君入形並坐兩腎中使口吐
　蒼氣以繞腎九重畢叩齒九下咽液九過
　祝曰
玄陽大君入坐腎中身披紫衣頭巾扶晨左
佩龍符右帶鳳文口吐蒼華灌腎靈根黑藏
自生身爲飛仙北登玄闕遊行天關
第八眞法戌亥時大神在膽中號曰合景君
　戌亥時接手於兩膝上閉炁瞑目内視存
　合景君入坐於膽中使口吐五色炁繞膽
　九重畢叩齒九下咽液九過祝曰
合景大神來坐膽中身披錦衣頭戴紫冠左
佩神光右帶玉眞口吐五氣養膽强魂和精
寶血理液固身使我上昇得爲飛仙
第九眞法子時大神在頭洞房之中號曰無
　英公子時平坐接手於兩膝上閉氣𥉛目
　内視存無英君坐在明堂之内洞房之中
　使口吐紫氣繞頭九重畢又使吐紫氣繞
　兩目内外九重畢又吐紫氣繞舌九重畢
　又使吐紫氣繞齒九重畢凡四九三十六
　繞氣使都畢叩齒三十六下咽液三十六
　過祝曰
無英大君三元上神鎭守洞房宫在泥丸黄
闕金室化爲九眞龍衣鳳帔紫翠青裙手把
眞精頭巾華冠左佩玉映右帶虎文下坐日
月口吐紫烟周氣齒舌朝漑明辰出丹入虚
呼魄召魂凝精堅胎六合長歡上登太微得
補眞官
　右九眞之道畢矣則泥丸鎭塞目童長存
　五藏自生血脉保津若暫入太陰身經三
　官者則九眞召魂太一守骸三元護炁太
　上攝魂骨肉不朽五藏不殞能死能生能
　陰能陽出虚入無天地俱生是道士精靜
　營形感致九眞之氣應也三元飛精以盈
　虚太一抱我尸而反質微乎微乎深哉深
　哉閉氣使極吐氣使微妙出虚入無令其
　綿綿不自覺也
　　　大洞迴風混合帝一之法
此法當六十日一行之耳皆須本命日用未
中已前夜半已後二時隨意閉房自靜精心
内觀凝神夷氣默然忘身存思念讀神名一
周令守死關燒香左右令氣彌滿房室然後
施行若身有病痛處皆當指呼其處神使治
之也
迴風混合爲帝一之道以本命之日若不知
本命當用甲子日也坐卧任意在所便安心
密讀神名曰太微小童千景精字會元子一
名三衿交一名封帝眞恒守我舌本之下血
液之府小童口出赤氣繞我一身舌本是死
氣之門童子嚴固守之使生血液上凝泥丸
泥丸堅明百神方正
太一尊神號務猶收字歸會昌一名解明一
名寄頻𢘆守我玉枕之下泥丸後户是死氣
之門太一嚴固守之使泥丸入於眞氣七世
父母受仰玄之更生上籍玉皇重華萬寧
帝君延淩梵字履昌靈一名七神一名神丈
人𢘆守我兩眉中間紫户之外宫紫户之外
宫是死氣之門帝君嚴固守之使華蓋入眉
間昇紫房七世父母罪解而福衝上登帝宫
左無英公子玄元叔字合符子一名元素君
一名神公子𢘆守我左腋之下肝之後户肝
之後户是死氣之門神公子嚴固守之使左
腋有玉光引神明入眼睛
　右白元洞陽君鬱靈標字玄夷絶一名朱
　精一名啓成恒守我右腋之下肺之後户
　肺之後户是死氣之門白元君嚴固守之
　使右府有金光引神明入六氣之宫七世
　反胎生一身登玉房中央司命丈人君理
　明初字玄度𡖖一名神宗一名神靈華𢘆
　守我絳宫心房之中四孔之户四孔之户
　是死氣之門司命丈人君嚴固守之使心
　中得其眞理絳宫生五色華司命丈人口
　吐紫雲氣洞溢我五藏内
命門桃君孩道康字合精延一名命王一名
胞根𢘆守我臍中之關命門外宫命門外宫
是死氣之門桃君孩道康嚴固守之使臍中
徘徊黄雲盈溢三命生根胞結解泄令我七
祖父母無閡累殃宿罪無滯世世度脫上生
天帝宫
泥丸天帝君上一赤子玄凝天字三元先一
名伯無上一名伯史華𢘆守我泥丸中九孔
之户九孔之户是死炁之門上一天帝君嚴
固守之使泥丸玉堅金曜映眞體生寶光九
孔受靈令我七祖父母世世安寧解脫宿罪
共登上清
絳宫心丹田宫中一元丹皇君神運珠字子
南丹一名生上伯一名央雲拘𢘆守我項中
之大椎骨首之户骨首之户是死炁之門中
一丹皇君神運珠嚴固守之使百骨受眞氣
大椎有日光七祖父母獲自然之生道登仙
南極宫
命門下一黄庭元王始明精字元陽昌一名
嬰兒胎一名伯史原𢘆守我兩莞間車軸下
户車軸下户是死炁之門黄庭元王嚴固守
之使百血結凝神氣不散拔出地户超度八
難
泥丸九眞名帝昌上皇字先靈元宗𢘆守我
口之四際口之四際是死炁之門帝昌上皇
嚴固守之使精氣入故氣出神光隨身放光
萬丈七世父母罪脫禍除生帝君玉房中
膽中八眞名含景君字北臺玄精𢘆守我背
之中骨之下節中骨之下節是死炁之門含
景君嚴固守之使背骨受生氣下節孔常閉
邪氣不干眞光映形
兩腎七眞名玄陽君字冥光先生𢘆守我背
窮骨地户窮骨地户是死炁之門玄陽君嚴
固守之使地户伏生氣窮骨受神液六津調
滿生根深密
肺中六眞名上元素玉君字梁南中童子𢘆
守我頸外十二關之梁十二關之梁是死炁
之門上元素玉君嚴固守之使上帝玉華映
神間之下玉晨之氣入丹元之宫七世父母
解散結滯受生太上之鄕
脾中五眞名養光君字太昌子𢘆守我喉内
極根之户喉内極根之户是死炁之門養光
君嚴固守之使玉光金眞照洞喉根太帝神
氣來徃三宫之中
肝中四眞名青明君字明輪童子𢘆守我胃
管之户膏膜之下膏膜之下是死炁之門青
明君嚴固守之使三素之氣生華五停之神
侍衛出入玉液之津灌澤胃管
精血三眞名元生君字黄寧子玄𢘆守我鼻
兩孔之下源兩孔之下源是死炁之門元生
君嚴固守之使精神宣暢於百節血液盈滿
於千關萬靈之氣輔䕶太一之魂保身
骨節二眞名堅玉君字凝羽珠𢘆守我太倉
之府五腸之口五腸之口是死炁之門堅玉
君嚴固守之使黄庭香潔三尸滅絶中元之
炁常滿帝皇之光鬱鬱上衝泥丸敷散筋骨
心中一眞名天精液君字飛生上英𢘆守我
胷中四極之口四極之口是死炁之門天精
液君嚴固守之使五臟生華四關受眞紫液
流於胷中絳炁結於百神上昇玉天羽衣虎
帬
九元之眞男名拘制字三陽𢘆守我左耳之
下伏晨之户伏晨之户是死炁之門拘制三
陽嚴固守之使天聦發徹幽谷鮮明眞炁雲
行徃來泥丸
皇一之魂女名上歸字帝子𢘆守我右耳之
下伏晨之户伏晨之户是死炁之門上歸帝
子嚴固守之使幽明之光上朗泥丸太無之
音獨樂一身玄金雲鈎流徹太和
紫素左元君名翳鬱無刀字安來上𢘆守我
頭面之境使萬邪不侵千精滅亡又使紫雲
衝於泥丸太素墳於鼻孔景雲被於口齒玉
林聚於髪膚散七世之積尸解七祖之罪仇
上生天帝堂反眞更受胎
黄素中元君名圓華黄刃字太張上𢘆守我
胷腹之境使鬼魔伏制三尸滅形又使黄雲
散於支體金液充於太倉晨景之暉上華太
眞之炁運光七世父母罪解受胎更生南宫
白素右元君名啓明蕭刃字金門上𢘆守我
下關之境從小腹至脚底使三積宿穢無滯
地尸土鬼沉滅又使明玉之液上陶於陰極
神素金炁逆充於兩筦髀受九靈之潤脚生
玄重之雲累祖解於冥罪七世散於禍根更
生入南宫上晏入帝軒
日中司命君名接生守我左手月中桃君名
方盈守我右手左目童子名飛雲右目童子
名晨嬰肺部童子名素明皆各守我兩目之
童子備華蓋之上精五神固於五關暉光充
於太陽魔氣不入百會受靈
胎中一元白炁君名務玄子字育尚生太一
精魂名玄歸子字盛昌凡二神共守我五藏
之上結喉之本户結喉之本户是死炁之門
二神固密守之使三華之氣入帝一之府九
明之津生六胎之下七玄散禍七祖解結身
登眞堂併列太一
結中青炁君名案延昌字合和嬰元君精魂
名保谷童字明天凡二神共守我五藏之下
大胃之上口大胃之上口是死炁之門二神
固密守之使金液流帀玉華映魂神飴溢於
窮腸帝炁充於九關七祖披釋於玄憂受更
胎於玄仙上業結解下脫胞根
節中黑炁君名斌來生字精上門帝眞精魂
名幽臺生字灌上生凡二神共守我九腸之
口伏源之下伏源之下是死炁之門二神固
密守之使太上之炁布散腹内太一之神迴
行百骨體有玉光面保金澤七祖父母得解
𡨋罪累業之先世世解結上生帝房入保飈
室
胞中黄炁君名祖明車字神無極天帝精魂
名理維藏字法珠凡二神共守我小腹之内
二孔之本二孔之本是死炁之門二神固密
守之使日月之根生於二户之下五帝之炁
充於極陰之室精華盈滿五液塡溢七祖父
母反胎宿封之殃解結上生南宫神仙受炁
血中赤炁君名混離子字叔火堅司命精魂
名發細子字慶玄凡二神共守我百關之血
絶節之下絶節之下是死炁之門二神固密
守之使五常之液盈於六府靈潤玉澤充於
血肉絶節不空地門項塞七祖結散更生南
極我得玉仙合道保德
上玄元父君名高同生字左迴明下玄玄母
名叔火王字右迴光帝皇太一名重冥空字
幽寥無九帝尊神名日明眞字衆帝生太常
精魂名楊堂王字八靈天帝九關魂名録迴
道字絶冥天紀帝魂名照無阿字廣神凡七
神守我本命之根本命之根胞胎大結常令
胞囊玉清開明七祖反胎我命𢘆生三天同
符上與日并
　右我之死門三十九處太上尊神皆已守
　備之使口銜日光手執月明照我死門使
　我長生我體常生讀大洞眞經金音仰充
　上入太無庭解結散禍拔脫七祖靈反胎
　會南宫世世有玉名三塗滅根輪轉上清
三素老君名牢張上字神生道正一左仙仲
成子一名帝賓字四華正一右仙曲文子一
名光堅字靈和守我鼻下人中
中央玄一老子林靈天字靈時道守我陰莖
之端北方黑帝保成曷字北代守我膀胱中
西方白帝彰安幸字西華守我陰囊中南方
赤帝長來覺字南和守我口舌中東方青帝
彤梁際字清平守我五藏外凡五帝二老左
右仙備衛本命守我身祖宗解考福祚七玄
世世解結散除胞根胎精血光金液玉泉上
生南宫以爲帝賓我入八景迴駕瓊輪仰昇
九天白日飛仙
帝卿名肇勒精字中玄生一名起非一名常
扶絳宫中一名卿中光堅字四化靈一名幽
車伯一名董史華黄庭下弼𡖖名縁上明字
谷下玄一名奉申伯一名奉光生凡三帝𡖖
神衛我入帝一室保我本命於九天録存祝
名都畢更閉兩目存此百神變成白炁如白
烟之狀從玄虚中來入我口中鬱鬱良久覺
見白炁下從下部孔中出又從玉莖孔中出
又覺白炁從兩脚底兩手心中並出並冠繞
一軀上下手足混合一身與白氣同煙上下
不相見良久白炁忽復變色成紫雲鬱鬱又
從我口中入頭中及至五藏之間充滿腹内
良久紫雲又從兩足底兩掌心大孔玉莖孔
中出冠繞一軀鬱氣上下與紫雲相合不相
見也須臾存紫雲之炁充滿左右及一室之
内又存見口中出風氣之扇紫雲之煙紫雲
之煙乃迴轉更纏繞忽成一眞人男形也如
始生之狀長四寸號曰大洞帝一尊君名父
寧在字合母精是守死關之衆神徊風混化
共成此帝一之尊君也又存此尊君來入我
口中舌下又從舌下徑上昇紫房六合宫平
坐外向尊君左手把兆五符右手把兆五籍
尊君口之左邊有日光徑九分尊君口之右
邊有月光徑一寸尊君口吐迴風之炁吹此
日月之光日月之光鬱鬱然或白色或黄色
令光炁下入兆五藏六府百節一身之内洞
徹朗然内外如白日之狀良久忘身忽然事
訖乃心祝曰
大洞帝一太素尊靈父寧母精二合雙成百
眞一混一徊始生身結八煙變胎元嬰日月
寶光洞我軀形太一在上上與帝并泥丸保
玉五藏華明長合日月手執洞經位爲仙公
晨昇上清三十九章金符羽庭畢此是迴風
混合帝一之道也萬變百化洞眞太一之法
極盡於此矣
夕夕常存大洞帝一尊君在兆鼻下人中中
央白日常存令在口内上齒之外鼻人中皮
内上脣之裏上齒之外尊神形皆當向外坐
立起居在意存之存尊君口中銜日光徑九
分照明萬丈洞明兆身夫一者帝之眞一也
一之所變歸一者也讀洞經時亦存帝一尊
君在兆面前以尊神口對兆之口間令相向
聽我讀洞經之音以散七世之結焉
帝一尊君名父寧在字合母精日夕常憶之
勿忘辟萬試滅千患除惡魔致神仙也若兆
體中有疾痛不寧處急存帝一尊君令口吐
日光白炁薰我痛疾即愈帝一尊君形如始
生之男不著衣服身長四寸耳所謂大洞胎
始形之眞也
本命日常當讀大洞眞經三十九章一過能
𢘆誦習之大吉也須得萬遍大限充畢乃得
駕自然之雲乘八光之龍千乘萬騎白日昇
仙矣萬遍既畢然後一歲一讀之耳上帝雲
龍脫未來迎者不過七百日中忽在人間卒
至便昇天矣兆當堅守雌一混合五神精心
迴風大會帝尊誦習洞經三十九章於是眞
仙之道畢矣雲龍之會審矣罪結之根散矣
上祖獲福命矣兆勤之矣

雲笈七籖卷之三十










雲笈七籤卷之三十一仕一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
禀生受命
　　太㣲帝君太一造形紫元内二十四
　　　神回元經
太㣲帝君太一造形紫元内神二十四眞人
混氣變生主仙上精散解胞結釋滯關元二
十四神所命乃得除脫也兆能修存名字者
則治鎭一身保守元精欲解節結之法當先
祝之乃得閉關耳此靈並是結氣之玄宗成
體之具神連道雲霧帶生煙煴能致玉輦龍
騎千萬列行同與一體自日登天此太一眞
人二十四神存玄元帝君上清乘飈欻之道
也常當安身靜心正氣夷形閉目内視忘體
念神燒香盥練存神守眞髣髴三八藹暉玄
英行之十八年太上命太微帝君太一五神
化生混靈道君從二十四眞人千乘萬騎騁
風攝雲呼吸流昇白日造天存神之道勿交
非類深室避事栖精躡空心存目想微妙守
沖靜魂安形則萬害不傷百鬼避竄千妖不
行消災散禍福慶不可勝紀先叩齒二十四
通畢乃存思
腦神名覺元子字道都形長一寸一分色正
白
髮神名玄文華字道衡形長二寸一分色玄
皮膚神名通衆仲字道連形長一寸五分色
黄
目神名虚監生字道童形長三寸六分衣五
色
項髓神名靈謨蓋字道周形長五寸色白素
衣
膂神名益歷輔字道柱形長三寸半白玉素
衣
鼻神名沖龍玉字道微形長二寸五分青白
黄色衣
舌神名始梁峙字道歧形長七寸正赤色
右一身上部八景神童名字先存之並如嬰
兒之形髣髴在身各安其所訖乃叩齒八通
咽液八過而微祝曰
上景八神一合入身帝君玄母五神各陳舉
形遁化流變適眞千乘萬騎俱昇帝晨白元
無英道養太賓八靈翼體玉華銜煙恍惚十
周徑造日門
初存思之始先三呼神名字祝訖又三呼神
名字令聲則出口三部同爾
平旦日中夜半三時𢘆存二十四神以次念
之祝呼如上法高上寶神明科經說曰叩齒
之法左左相叩名曰扣天鐘右右相叩名曰
搥天磬中央上下相對相叩名曰鳴天鼓若
卒遇凶惡不祥當扣天鐘三十過若經山辟
邪威神大祝當搥天磬若存思念道致眞招
靈當鳴天鼓叩齒雖一其實有左右上下也
故凶惡而畏天鐘之響山神而懾天磬之動
招神而肅天鼓之震矣玄音有節希微内感
不可以一槩而求不可以偶然而合也千章
萬事皆當如此叩齒之道演矣鐘鼓之音别
矣是以道數不可乖錯法術不可雜亂乖錯
則有暗昧之敗雜亂則有囂毁之禍非冥冥
之無貫也行冥貫之無序則道之不可成事
之不可驗良由求眞之途不得也履迹踧之
造而多愆於世俗矣扣天鐘三十過謂無他
祝孤行此以除不祥耳若有所案行隨本法
叩齒之多少不必須扣三十過也
喉神名百流放字道通形長八寸八分九色
衣
肺神名素靈生字道平形長八寸一分純白
心神名煥陽昌字道明形長九寸色赤
肝神名開君童字道青形長六寸色青黄
膽神名龍德拘字道放形長三寸六分色青
黄緑
左腎神名春元眞字道卿形長三寸七分數
變白赤青五色無常
右腎神名象地無字道生形長三寸五分色
白或黑
脾神名寶元全字道騫形長七寸三分色正
黄
右一身中部八景神童名字次存之並如嬰
兒之形髣髴在身各安其所訖叩齒八通咽
液八過而微呪曰
中景八神四變九飛練魂正身明景同暉帝
君解結胎練四歸上通玄母散靈步威得與
八神合輦齊扉千乘萬騎上登太微
胃神名同來育字道展形長七寸色黄
窮腸中神名兆滕康字道還形長二寸四分
黄赤色
大小腸中神名蓬送留字道厨形長二寸一
分色赤黄
胴中神名受厚勃字道虚形長九寸一分九
色衣
胷膈神名廣瑛宅字道仲形長五寸色白
兩脅神名辟假馬字道成形長四寸一分赤
白色
左陰左陽神名扶流起字道圭形長二寸三
分青黄白色在男存爲左陽在女存爲左陰
右陰右陽神名苞表明字道生形長二寸三
分青黄白色在男存爲右陽在女存爲右陰
右一身下部八景神童名字後存之並如嬰
兒之形髣髴在身各安其所訖乃叩齒八通
咽液八過而微祝曰
下景八神散形化靈紫煙鬱生含元守精太
一元父帝君挺生七爽免籍司命記生魂魄
以安五華育明千乘萬騎與我同并先造太
素北揖上清
道一内神名逮無馬字道極生形長一寸二
分紫色男存曰道一内神女存曰眞元中靈
右一神極根之幽神守中之上靈也次又存
之如嬰兒之狀安坐其所訖乃叩齒二十四
通咽液二十四過而微祝曰
玄上内眞養形侍晨緫紐攝綱九度八旋斗
星内朗宫館九陳帝君合昌九道七咽出液
内精和灌衆神五藏生華反老童顔千乘萬
騎與我昇天上朝太陛高揖玉晨
右一身寶名内字化生之精神也不知此名
則仙道不成矣若解結之日不先祝此者則
結節不解也結節不解必三魂失適上元内
喪五老失明帝君乖踈也男存爲童子之神
女存爲女子之神俱同一名字也
存二十四神當以夜半去枕平卧握固放體
氣調而微微存思其身神安念帝君令髣髴
居位閉目内視之如有不具便當燒香平坐
閉目握固兩膝上精存衆神祝行如法其平
旦日中時存神自平坐而行之勿令有見之
者矣皆内視臨閉目而存也
月一日夜半存神訖又存兩目中有白無如
鷄子大在面目前須臾變成兩明鏡徑九寸
以前後照我一體上二十四神使洞鑒分明
良久乃心祝曰
大明寶鏡分形散花鑒朗元神制却萬魔飛
行上清披雲巾羅役使千靈封山召河畢五
日一行之所謂覆校内精檢斂五神者也常
能行之災害不生而位登高仙
拂童之道使徹見帝君五神之法常以甲子
之旬庚午日日中時取清水一升以一銖眞
丹投水中攪之左行三七過祝曰
玄流朱精生光八明身神衆列並來見形徹
視萬里中達九靈帝君映童使我上清祝畢
東向以洗目二七過𢘆行之者徹視萬神祝
當微言以水向月建洗目不常東向也
　　　濟衆經
太上道君告普光眞人曰五種煙煴聚而成
體會其宿業因而受識輪轉其神有其生也
因識受染流入惡縁處在昏衢居於闇界蔭
蔽垢濁魔獄禁形長劫艱辛失於明性由是
展轉迷波苦海中未有一人求出離者普光
又間煙煴之理何處流來闇界明性是誰爲
主神之與識何處禀形識神是一爲復二耶
是一不合二名是二各明何事爲善作惡不
審是誰若神之所爲則神妙無方既曰無方
則無過惡識爲惡者識當異神彼此罪罰何
容累及何以扶我聞神尊所說道品中善惡
兩業必由於神以是言之識有何罪臣之愚
蒙實所不了伏惟哀愍有以教之則萬劫因
縁一切咸荷
太上道君告普光曰五無相結乃有煙煴觸
業生形因形能化性理和合是以爲物從識
生變神乃爲用識之與神不一不異何以故
法同源故體則是識五性相和用則爲神照
於境智神若無識何所用智識若無神不能
爲理譬猶荇菜而爲和羹五味相和何魯别
異無菜則味不獨擅無神則識不爲用是以
用神爲智味菜爲羹以此論之何魯有闇衆
生執著是故無明悟則是明明無定處迷則
爲闇闇豈殊方深愛爲獄形乃被拘無愛無
受亦無所有譬如野外無人之鄕十二時神
何魯有地墻垣既至屋字斯成四方之神以
効靈變故其屋宇諸神盡在衆生闇獄亦復
如是神之來也不知所從神之去也不知所
徃惡業若成獄則爲業罪咎若盡亦不知無
且智有大小神有尊卑見神則曰無方一切
人應皆聖何以故同不同故普光眞人汝今
當知明闇神識盡於此也
　　　說眞父母
天尊言曰氣氣相續種種生縁善惡禍福各
有命根非天非地亦又非人正由心也心由
神也形非我有所以得生者從虚無自然中
來因縁寄胎受化而生我受胎父母亦非我
始主父母也眞父母不在此父母貴重尊高
無上今所生父母我寄備因縁稟受養育之
恩故以禮報而稱爲父母焉故我受形亦非
我形也寄之爲屋宅因之爲營構以舍我也
附之以爲形示之以有無故得道者無復有
形也及無身神也一身神並一則爲眞身歸
於始生父母而成道也
　　　九眞帝君九陰混合縱景萬化隱天
　　　訣
帝君九陰經曰欲變化分形隱淪八方匿軀
藏影入室造冥來致萬物招制邪魁者當常
齋修帝君九陰之精思也
北斗第一星中名太上宫宫中有帝君變隱
逃元内妃名太一法怛字幸正扶著黄錦帔
丹青飛裙頽雲髻
第二星中名中元宫宫中有帝君保胎化形
内嬪名太一三瓮字羅朱嬰著赤錦帔緑羽
飛裙頽雲髻
第三星中名眞元宫宫中有帝君六遁七隱
上元丹母名太一虛夷字仲雙兆著青錦帔
綉羽華飛裙頽雲髻
第四星中名紐幽宫宫中有帝君匿景藏光
中元内妃名太一七烈字横單槃著紫錦帔
黄華羽裙頽雲髻
第五星中名綱神宫宫中有帝君變體易景
斗中大女名太一鬱書字疇丘蘭著朱錦帔
紫青飛裙頽雲髻
第六星中名紀明宫宫中有帝君隱迹散衆
斗中中女名太一氣精字抱定陵著朱錦帔
青綉飛裙頽雲髻
第七星中名關會宫宫中有帝君分景萬形
斗中少女名太一郁墨字天凡著朱錦帔青
華明羽裙頽雲髻
第八星中名帝席宫宫中有帝君化日月水
火斗中高皇左夫人名太一石啓珠字落茂
華著紫錦帔綉羽飛丹裙頽雲髻
第九星中名上尊宫宫中有帝君化金石山
河斗中高皇右夫人名太一條字雲育玄著
緑錦帔翠羽華裙頽雲髻
右九帝君九星斗中宫隱妃九陰名字若祝
說之時但說位號名字耳勿道著衣帔及頭
髻下也子能知帝君九陰者昇晨上天位爲
上清眞人兆在世終身不受哭泣災殃太陰
之神衛從萬靈之精拜謁分形散變混合天
地此太陰九妃者乃帝君之陰宫神也兆行
道解結奉符上籍安魂制魄化生體神道炁
延精以求長生而不知帝妃之名字行九陰
以混合者亦萬不得仙也兩眉間却入一寸
爲明堂明堂正方一寸帝君太陰九妃常居
其中𢘆以月之偶日齋用生炁時燒香入别
室坐卧任意瞑目良久存帝君安坐在太極
紫房中又存太一五神在六合中又存北斗
九星在心中又存太陰九妃在明堂中又存
太微童子干景精對立帝君前童子左手把
五符右手把五籍又存兆之形立童子後又
存太陰九妃從明堂中上入太極紫房中以
次横列立兆後又存太一五神從六合中上
入太極紫房中以次横列立太陰九妃後都
畢於是帝君衆神倏欻一合大變共爲一人
一人如嬰兒始生之狀名曰無常童子字變
化左手把九星頭戴日口銜月童子以日月
九星之光映燻兆一身内外洞徹自覺兆一
身通赤如火之炎無復表裏表裏皆烱烱然
也此爲帝君太一九陰混合變化萬形也良
久畢叩齒二十四通咽液九過乃微祝曰
洞天神光回曜紫清玄陰九晨隱淪絶冥斗
中夫人三女散形神妃内化萬物立成電光
雷激玄霧流零九變十化生丹起青太一九
女合化混停無常縱遁淪虚館冥錦帔華袂
紫羽飛裙左佩隱符右帶虎文銜火戴斗手
把絶幡傍麾八風四掣景雲逍遥天綱化蕩
七元蔽伏山河巓回五辰日月塞暉列宿失
眞分形作百化軀入千在火爲火入林爲林
居水爲水入山爲山所求忽至所召已前倏
欻適心盼目立臻千種萬物隨心所言帝君
在形太上玉晨無英同景四文白元永生天
地保養我身口有所道隨意化遷玉童奉侍
玉華執巾神妃獻香四眞同軒事事物物皆
如我言畢


雲笈七籖卷之三十一


雲笈七籖卷之三十二仕二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　雜修攝
　　　養性延命録(并序)
夫禀氣含靈惟人爲貴人所貴者蓋貴於生
生者神之本形者神之具神大用則竭形大
勞則斃若能游心虚靜息慮無爲候元氣於
子後時導引於閑室攝養無虧兼餌良藥則
百年耆壽是常分也如恣意以耽聲色役智
而圖富貴得喪縈於懷抱躁撓未能自遣不
拘禮度飮食無節如斯之流寧免夭傷之患
也余因止觀微暇聊復披覽養生要集其集
乃前彦張湛道林之徒翟平黄山之輩咸是
好事英奇志在寶育或鳩集仙經眞人壽考
之規或採摭彭祖李聃長齡之術上自農黄
已來下及魏𣈆之際但有益於養生乃無損
於後患諸本先皆記録今略取要法删棄繁
蕪類聚篇題號爲養性延命録庶補助於有
縁冀憑以濟物耳
神農經曰食穀者智慧聦明食石者肥澤不
老謂煉五石也食芝者延年不死食元氣者
地不能埋天不能殺是故食藥者與天地相
弊日月並列老君道經曰谷神不死(河上公)
(曰谷養也能養神不死神爲五臟之神肝藏)
(魂肺藏魄心藏神腎藏精牌藏志五藏盡傷)
(則五神去矣是謂玄牝言不死之道在於玄)
(牝玄天也天於人爲鼻牝地也地於人爲口)
(天食人以五氣從鼻入藏於心五氣清爲精)
(神聦明音聲五性其鬼曰魂魂者雄也出入)
(人鼻與天通故鼻爲玄也地食人以五味從)
(口入藏於胃五味濁爲形骸骨肉血脉六情)
(其鬼曰魄魄者雌也出入於口與地通故口)
(與地通故口爲牝也)玄牝之門是謂天地根
根(元也言鼻口之門乃是天地之元氣所從)
(徃來也)綿綿若存(鼻口呼吸喘息當綿綿微)
(妙若可存復若無有也用之不勤用氣當寬)
(舒不當急疾勤勞)老君德經曰出生(謂情欲)
(出於五内魂定魄靜故生也入死謂情欲入)
(於胷臆精散神惑故死也)生之徒十有三死
之徒十有三(言生死之類各十有三謂九竅)
(四關也其生也目不妄視耳不妄聽鼻不妄)
(嗅口不妄言手不妄持足不妄行精不妄施)
(其死也反是人)之生動之死地亦十有三人
(欲求生動作反之十三之死地也夫何故以)
其求生之厚(所以動之死地者以其求生活)
(之太厚也逺道反天妄行失紀)蓋聞善攝生
者陸行不遇兕虎入軍不被甲兵兕無所投
其角虎無所措其爪兵無所容其刃夫何故
以其無死地焉(以其不犯上十三之死地也)
莊子養生篇曰吾生也有涯(向秀曰生之所)
(禀各有涯也)而智也無涯(嵇康曰夫不慮而)
(欲性之動也識而發感智之用也性動者遇)
(物而當足則無餘智從感而求倦而不已故)
(世之所患常在於智用不在性動也)以有涯
隨無涯殆已(郭象曰以有根之性尋無窮之)
(智安得而不困哉)已而爲智者殆而已矣(向)
(秀曰已困於智矣又爲以攻之者又殆矣)莊
子曰達生之情者不務生之所無以爲(向秀)
(曰生之所無以爲者性表之事也張湛曰生)
(理自全爲分外所爲此是以有涯隨無涯也)
達命之情者不務智之所無奈何(向秀曰命)
(盡而死者是張湛曰秉生順之理窮所稟之)
(分豈智所奈何)列子曰少不勤行壯不競時
長而安貧老而寡慾閑心勞形養生之方也
列子曰一體之盈虚消息皆通於天地應於
萬類(張湛曰人與陰陽通氣)和之於始和之
於終靜神滅想生之道也(始終和則神志不)
(散)老君妙眞經曰人常失道非道失人人常
去生非生去人故養生者愼勿失道爲道者
愼勿失生使道與生相守生與道相保黄老
經玄示曰天道施化與萬物無窮人道施化
形神消亡轉神施精精竭故衰形本生精精
生於神不以精施故能與天合德不與神化
故能與道同式玄示曰以形化者尸解之類
神與形離二者不俱遂象飛鳥入海爲蛤而
隨季秋陰陽之氣以氣化者生可冀也以形
化者甚可畏也嚴君平老君指歸曰游心於
虚靜結志於微妙委慮於無欲歸指於無爲
故能達生延命與道爲久大有經曰或疑者
云始同起於無外終受氣於陰陽載形魄於
天地資生長於食息而有愚有智有强有弱
有壽有夭天耶人解者曰夫形生愚智天也
强弱壽夭人也天道自然人道自巳始而胎
氣充實生而乳食有餘長而滋味不足壯而
聲色有節者强而壽始而胎氣虚耗生而乳
食不足長而滋味有餘壯而聲色自放者弱
而夭生長全足加之導養年未可量道機曰
人生而命有長短者非自然也皆由將身不
謹飮食過差淫泆無度忤逆陰陽魂神不守
精竭命衰百病萌生故不終其壽河圖帝視
萌曰侮天時者凶順天時者吉春夏樂山高
處秋冬居卑深藏吉利多福壽考無窮雒書
寶予命曰古人治病之方和以醴泉潤以元
氣藥不辛不苦甘甜多味常能服之津流五
臟繫之在肺終身無患孔子家語曰食肉者
勇敢而悍(虎狼之)類食氣者神明而壽(仙人)
(靈龜是)食穀者智慧而夭(人也)不食者不死
而神(直任喘息而無思慮)傳曰雜食者百病
妖邪所鍾所食愈少心愈開年愈益所食愈
多心愈塞年愈損焉太史公司馬談曰夫神
者生之本形者生之具也神大用則竭形大
勞則斃神形早衰欲與天地長久非所聞也
故人所以生者神也神之所託者形也神形
離别則死死者不可復生離者不可復返故
乃聖人重之夫養生之道有都領大歸未能
具其會者但思每與俗反則闇踐勝轍獲過
半之功矣有心之徒可不察歟小有經曰少
思少念少欲少事少語少笑少愁少樂少喜
少怒少好少惡行此十二少乃養生之都契
也多思則神怠多念則志散多欲則損智多
事則形疲多語則氣爭多笑則傷藏多愁則
心懾多樂則意溢多喜則忘錯昏亂多怒則
百脉不定多好則專迷不治多惡則焦煎無
歡此十二多不除喪生之本也無多者幾乎
眞人大計奢懶者壽慳靳者夭放散劬勞之
異也田夫壽膏梁夭嗜慾多少之驗也處士
少疾游子多患事務繁簡之殊也故俗人競
利道士罕營胡昭曰目不欲視不正之色耳
不欲聽醜穢之言鼻不欲向檀腥之氣口不
欲嘗毒辣之味心不欲謀欺詐之事此辱神
損壽又居常而歎息晨夜而吟嘯不止來邪
也夫常人不得無欲又復不得無事但當和
心少念靜慮先去亂神犯性之事此則嗇神
之一術也黄庭經曰玉池清水灌靈根審能
修之可長存名曰飲食自然自然者則是華
池華池者口中唾也呼吸如法咽之則不飢
也老君尹氐内解曰唾者潄爲醴泉聚爲玉
漿流爲華池散爲精汋降爲甘露故口爲華
池中有醴泉潄而咽之漑藏潤身流利百脉
化養萬神肢節毛髪宗之而生也中經曰靜
者壽躁者夭靜而不能養減壽躁而能養延
年然靜易御躁難持盡順養之宜者則靜亦
可養躁亦可養韓融元長曰酒者五穀之華
味之至也亦能損人然美物難將而易過養
性所宜愼之邵仲堪曰五穀充肌體而不能
益壽百藥療疾延年而不能甘口充肌甘口
者俗人之所珍苦口延年者道士之所寶素
問曰黄帝問岐伯曰余聞上古之人春秋皆
百歲而動作不衰(謂血氣猶盛也)今時之人
年始半百動作皆衰者時世異耶將人之失
耶岐伯曰上古之人其知道者法則陰陽和
於術數(房中交接之法)飲食有節起居有度
不妄動作故能形與神俱盡終其天命壽過
百歲今時之人則不然以酒爲漿以妄爲常
醉以入房以慾竭其精以好散其眞不知持
滿不時御神務快其心逆於陰陽治生起居
無節無度故半百而衰也老子曰人生大期
百年爲限節護之者可至千歲如膏之用小
炷與大耳衆人大言而我小語衆人多煩而
我少記衆人悸暴而我不怒不以人事累意
不修君臣之義淡然無爲神氣自滿以爲不
死之藥天下莫我知也無謂幽冥天知人情
無謂闇昧神見人形心言小語鬼聞人聲犯
禁滿千地收人形人爲陽善正人報之人爲
陰善鬼神報之人爲陽惡正人治之人爲陰
惡鬼神治之故天不欺人依以影地不欺人
依以響老君曰人修善積德而遇其凶禍者
受先人之餘殃也犯禁爲惡而遇其福者蒙
先人之餘福也名醫叙病論曰世人不終耆
壽咸多夭殁者皆由不自愛惜忿爭盡意邀
名射利聚毒攻神内傷骨體外乏筋肉血氣
將無經脉便壅内裏空踈惟招衆疾正氣日
衰邪氣日盛矣不異舉滄波以注爝火頽華
嶽而斷涓流語其易也甚於兹矣彭祖曰道
不在煩但能不思衣不思食不思聲不思色
不思勝不思負不思失不思得不思榮不思
辱心不勞形不極常導引内氣胎息爾可得
千歲欲長生無限者當服上藥仲長統曰蕩
六情五性有心而不以之思有口而不以之
言有體而不以之安安之而能遷樂之而不
愛以之圖之不知日之益也不知物之易也
彭祖老聃庶幾不然彼何爲與人者同類而
與人者異壽陳紀元方曰百病横夭多由飲
食飲食之患過於聲色聲色可絶之踰年飲
食不可廢之一日爲益亦多爲患亦切多(則)
(切傷少則增益)張湛云凡貴權勢者雖不中
邪精神内傷身必死亡(非妖𦍙外侵直由氷)
(炭内煎則自崩傷中嘔血)始富後貧雖不中
邪皮焦筋出委痹爲攣(貧富之於人利害猶於)
權勢故疴疹損於形骸動勝寒靜勝熱能動
能靜所以長生精氣清凈乃與道合莊子曰
眞人其寢不夢愼子云書無事者夜不夢張
道人年百數十甚翹壯也云養性之道莫久
行久坐久卧久聽莫强食飮莫大醉莫大愁
憂莫大哀思此所謂能中和能中和者必久
壽也仙經曰我命在我不在於天但愚人不
能知此道爲生命之要所以致百病風邪者
皆由恣意極情不知自惜故虚損生也譬如
枯朽之木遇風即折將崩之岸值水先頽今
若不能服藥但知愛精節清亦得一二百年
壽也張湛養生集叙曰養生大要一曰嗇神
二曰愛氣三曰養形四曰導引五曰言語六
曰飮食七曰房室八曰反俗九曰醫藥十曰
禁忌過此以徃義可略焉青牛道士言人不
欲使樂樂人不壽但當莫强爲力所不任舉
重引强掘地苦作倦而不息以致筋骨疲竭
耳然勞苦勝於逸樂也能從朝至暮常有所
爲使之不息乃快但覺極當息息復爲之此
與導引無異也夫流水不腐户樞不朽者以
其勞動數故也飽食不用坐與卧欲得行步
務作以散之不爾使人得積聚不消之疾及
手足痹蹶面目黧皺必損年壽也皇甫隆問
青牛道士(青牛道士姓封字君達其養性法)
(則可施用)大略云體欲常勞食欲常少勞無
過極少無過虚去肥濃節鹹酸減思慮損喜
怒除馳逐愼房室武帝行之有効彭祖曰人
受氣雖不知方術但養之得理常壽一百二
十歲不得此者皆傷之也少復曉道可得二
百四十歳復微加藥物可得四百八十歲(嵇)
(康亦云道養得理上可壽千歳下可壽百歳)
彭祖曰養壽之法但莫傷之而已夫冬温夏
涼不失四時之和所以適身也重衣厚褥體
不堪苦以致風寒之疾厚味脯腊醉飽厭飫
以致聚結之疾美色妖麗嬪妾盈房以致虛
損之禍淫聲哀音怡心悅耳以致荒耽之惑
馳騁游觀弋獵原野以致荒狂之失謀得戰
勝兼弱取亂以致驕逸之敗蓋聖賢或失其
理也然養生之具譬猶水火不可失適反爲
害耳彭祖曰人不知道經服藥損傷血氣不
足内理空踈髓腦不實内已先病故爲外物
所犯風寒酒色以發之耳若本充實豈有病
乎仙人曰罪莫大於淫禍莫大於貪咎莫大
於讒此三者禍之車小則危身大則危家若
欲延年少病者誡勿施精施精命夭殘勿大
温消骨髓勿大寒傷肌肉勿咳唾失肌汁勿
卒呼驚魂魄勿久泣神悲蹙勿恚怒神不樂
勿念内志恍惚能行此道可以長生
　　　雜戒忌禳災析善
久視傷血久卧傷氣久立傷骨久行傷筋久
坐傷肉逺思强健傷人憂恚悲哀傷人喜樂
過差傷人忿怒不解傷人汲汲所願傷人威
戚所患傷人寒暖失節傷人陰陽不交傷人
凡交須依導引諸術若能避衆傷人事而復
曉陰陽之術則是不死之道大樂氣飛揚大
愁氣不通用精令人氣力乏多睡令人目盲
多唾令人心煩貪美食令人洩痢俗人但知
貪於五味不知有元氣可飲聖人知五味之
毒焉故不貪知元氣可服故閉口不言精氣
息應也唾不咽則氣海不潤氣海不潤則津
液乏是以服元氣飮醴泉乃延年之本也沐
浴無常不吉夫婦同浴不吉新沐浴及醉飽
逺行歸還大疲倦並不可行房室之事生病
切愼之丈夫勿頭北向卧令人神不安多愁
忘勿跂井今古大忌若見十步地墻勿順墻
坐卧被風吹發癲癇疾勿怒目久視日月使
目睛失明凡大汗勿脫衣不愼多患偏風半
身不遂新沐浴訖不得露頭當風不幸得大
風剌風疾觸寒來勿面臨火上成癇起風眩
頭痛勿跂床懸脚久成血痺足重腰疼凡脚
汗勿入水作骨痹亦作遁疾久忍小便脉冷
兼成冷痹凡食熱物汗出勿盪風發疰頭痛
令人目澁饒睡凡欲眠勿歌咏不祥眠起勿
大語損人氣凡飛鳥投人不可食鳥若開口
及毛下有瘡並不可食之凡熱泔洗頭冷水
濯成頭風凡人卧頭邊勿安火爐令人六神
不安冬日温足凍腦春秋腦足俱凍此乃聖
人之常法也凡新哭泣訖便食即成氣病夜
卧勿覆頭婦人勿跂竈坐大忌凡唾不用逺
逺即成肺病令人手重背疼咳嗽凡人魘勿
點燈照定魘死暗喚之即吉亦不可近前及
急喚凡人卧勿開口久成病渴並失血色凡
旦起勿以冷水開目洗面令人目澁失明饒
淚凡行途中觸熱逢河勿洗面生鳥䵟人睡
訖忽覺勿飲水更卧成水痺凡時病新汗解
勿飮冷水損人心腹不平復凡空腹不可見
聞臭屍氣入鼻令人成病凡欲見死屍皆須
先飮酒及咬蒜辟毒氣凡小兒不用令指月
兩耳後生瘡欲斷名月會瘡搗蝦䗫末傅即
差并别餘瘡並不生凡産婦不可見狐臭人
善令産婦著腫凡人卧不用隱膞下令人六
神不安凡卧春夏欲得頭向東秋冬頭向西
有所利益凡丈夫飢欲得坐小便飽則立小
便令人無病凡人睡欲得屈膝側卧益人氣
力凡卧欲得數轉側語笑欲令至少莫令聲
高大春欲得瞑卧早起夏秋欲得侵夜卧早
起冬欲得早卧晏起皆有所益雖云早起莫
在鷄鳴前晏起莫在日出後冬日天地閉陽
氣藏人不欲作勞出汗發洩陽氣損人新沐
浴訖勿當風結髻勿以濕髻卧使人患頭風
眩悶髪秃面腫齒痛耳聾濕衣及汗衣皆不
可著久令發瘡及患風老君曰正月旦中庭
向寅地再拜呪曰(某甲)年年受大道之恩太
清玄門願還(某甲)去歳之年男女皆三通自
呪常行此道延年(玄女有清神之法淮南有)
(祠竈之規咸欲體合眞靈護生者也)仙經秘
要常存念心中有氣大如鷄子内赤外黄辟
衆邪延年也欲却衆邪百鬼常存念爲炎火
如斗煌煌光明則百邪不敢干人可入瘟疫
之中暮卧常存作赤氣在外白氣在内以覆
身辟衆邪鬼魅老君曰凡人求道勿犯五逆
六不祥有犯者凶大小便向西一逆向北二
逆向日三逆向月四逆仰視天及星辰五逆
夜起裸形一不祥旦起嗔恚二不祥向竈罵
詈三不祥以足向火四不祥夫妻畫合五不
祥怨恚師父六不祥凡人旦起常言善事天
與之福凡言奈何歌嘯名曰請禍愼勿上牀
卧歌凶始卧伏卧床凶飲食伏床凶以匙筋
擊盤上凶司陰之神在人口左人有陰禍司
陰白之於天天則考人魂魄司殺之神在人
口右人有惡言司殺白之於司命司命記之
罪滿即殺二神監口惟向人求非安可不愼
言舌者身之兵革善惡由之而生故道家所
忌飮玉泉者令人延年除百病玉泉者口中
唾也鷄鳴平旦日中晡時黄昏夜半一日一
夕凡七漱玉泉飲之每飮輒滿口咽之延年
髪血之窮齒骨之窮爪筋之窮千過梳髮髪
不白朝夕啄齒齒不龋爪不數截筋不替人
常數欲照鏡謂之存形形與神相存此其意
也若矜容顔色自愛玩不如勿照凡人常以
正月一日二月二日三月三日四月八日五
月一日六月二十七日七月十一日八月八
日九月二十一日十月十四日十一月十一
日十二月三十日但常以此日取枸杞菜煑
作湯沐浴令人光澤不病不老月蝕宜救人
除殃活萬人與天同功(天不好殺聖人則之)
(知不好之者是助天地長養故招勝福善夢)
可說惡夢默之則使之延命也
　　　服氣療病
元陽經曰常以鼻内氣含而漱滿舌料唇齒
咽之一日一夜得千咽甚佳當少飲食多則
氣逆百脉閉百脉閉則氣不行氣不行則生
病玄示曰志者氣之帥也氣者體之充也善
者遂其生惡者喪其形故行氣之法少食自
節動其形和其氣志意專一固守中外上下
俱閉神周形骸調暢四溢修守關元滿而足
實因之而衆邪自出彭祖曰常閉氣内息從
平旦至日中乃跪坐拭目摩搦身體舐唇咽
唾服氣數十乃起行言笑其偶有疲倦不安
便導引閉氣以攻所患必存其身頭面九竅
五臟四肢至於髪端皆令所在覺其氣雲行
體中起於鼻口下達十指末則澄和眞神不
須針藥灸刺凡行氣欲除百病隨所在作念
之頭痛念頭足痛念足和氣徃攻之從時至
時便自消矣時氣中冷可閉氣以取汗汗出
周身則解矣行氣閉氣雖是治身之要然當
先達解其理趣又宜空虚不可飽滿若氣有
結滯不得空流或致瘡癤譬如泉源不可壅
遏若食生魚生菜肥肉及喜怒憂恚不除而
以行氣令人發上氣凡欲學行氣皆當以漸
劉安曰食生吐死可以長存謂鼻内氣爲生
也凡人不能服氣從朝至暮常習不息徐而
舒之但令鼻内口吐所謂吐故納新也服氣
經曰道者氣也保氣則得道得道則長存神
者精也保精則神明神明則長生精者血脉
之川流守骨之靈神也精去則骨枯骨枯則
死矣是以爲道務寶其精從夜半至日中爲
生氣從日中後至夜半爲死氣當以生氣時
正偃卧瞑目握固(握固者如嬰兒之捲手以)
(四指押大母指也)閉氣不息於心中數至二
百乃口吐氣出之日增息如此身神具五臟
安能閉氣至二百五十息華蓋明華蓋明則
耳目聦明舉身無病邪不忓人也凡行氣以
鼻内氣以口吐氣微而引之名曰長息内氣
有一吐氣有六内氣一者謂吸也吐氣六者
謂吹呼唏呵噓呬皆出氣也凡人之息一呼
一吸元有此數欲爲長息吐氣之法時寒可
吹温可呼委曲治病吹以去熱呼以去風唏
以去煩呵以下氣噓以散滯呬以解極凡人
極者則多嘘呬道家行氣多不欲噓呬噓呬
者長息之心也此男女俱存法法出於仙經
行氣者先除鼻中毛所謂通神之路若天惡
風猛大寒大熱時勿取氣明醫論云疾之所
起自生五勞五勞既用二藏先損心腎受邪
府臟俱病五勞者一曰志勞二曰思勞三曰
心勞四曰憂勞五曰疲勞五勞則生六極一
曰氣極二曰血極三曰筋極四曰骨極五曰
精極六曰髓極六極即爲七傷七傷故變爲
七痛七痛爲病令人邪氣多正氣少忽忽喜
怒悲傷不樂飮食不生肌膚顔色無澤髪白
枯槁甚者令人得大風偏枯筋縮四肢拘急
攣縮百關隔塞羸痩短氣腰脚疼痛此由早
娶用精過差血氣不足極勞之所致也凡病
之來不離於五臟事須識相若不識者勿爲
之耳心藏病者體有冷熱呼吸二氣出之肺
藏病者胷膈脹滿嘘出之牌藏病者體上游
風颻颻身癢疼悶唏氣出之肝藏病者眼疼
愁憂不樂呵氣出之已上十二種調氣法但
常以鼻引氣口中吐氣當令氣聲逐字吹呼
噓呵唏呬吐之若患者依此法皆須恭敬用
心爲之無有不差此即愈病長生要術也
　　　導引按摩
導引經云清旦未起啄齒二七閉目握固潄
漏唾三咽氣尋閉而不息自極極乃徐徐出
氣滿三止便起浪踞鴟顧左右自揺曳不息
自極復三便起下床握固不息頓踵三還上
一手下一手亦不息自極三又叉手項上左
右自了戾不息復三又伸兩足及叉手前却
自極復三皆當朝暮爲之能數尤善平旦以
兩掌相摩令熱熨眼三過次又以指按目四
眥令人目明按經云拘魂門制魄户名曰握
固與魂魄安門户也此固精明目留年還魄
之法若能終日握之邪氣百毒不得入(握固)
(法屈大拇指於四小指下𢩽之積習不止即)
(眼中亦不復開一說云令人不遭魔魅)内解
云一曰精二曰唾三曰淚四曰涕五曰汗六
曰溺皆所以損人也但爲損者有輕重耳人
能終日不涕唾隨有潄滿咽之若𢘆含棗核
咽之令人愛氣生津液此大要也(謂取津液)
(非咽核也)常每旦啄齒三十六通能至三百
彌佳令人齒堅不痛次則以舌潄漏滿口中
津液咽之三過止次摩指少陽令熱以熨目
滿二七止令人目明每旦初起以兩手掩兩
耳極上下熱挼之二七止令人耳不聾次又
啄齒漱玉泉三咽縮鼻閉氣右手從頭上引
左耳二七復以左手從頭上引右耳二七止
令人延年不聾次又引兩鬢髮舉之一七則
緫取髪兩手向上極勢擡上一七令人血氣
通頭不白又法摩手令熱以摩面從上至下
去邪氣令人面上有光彩又法摩手令熱摩
身體從上至下名曰乾浴令人勝風寒時氣
熱頭痛百病皆除夜欲卧時常以兩手揩摩
身體名曰乾浴辟風邪峻坐以左手托頭仰
右手向上盡勢托以身并手振動三右托頭
振動亦三除人睡悶平旦日未出前面向南
峻坐兩手托䏶盡勢振動三令人面有光澤
生旦起未梳洗前峻坐以左手握右手於左
䏶上前却盡勢按左䏶三又以右手握左手
於右䏶上前却挼右䏶亦三次又兩手向前
盡勢椎三次又叉兩手向胷前以兩肘向前
盡勢三次直引左臂捲曲右臂如挽一斛五
斗弓勢盡力爲之右手挽弓勢亦然次以右
手托地左手仰托天盡勢右亦然次捲兩手
向前築各三七次捲左手盡勢向背上握指
三右手亦如之療背膞臂肘勞氣數爲之彌
佳平旦便轉訖以一長拄杖策腋垂左脚於
床前徐峻盡勢掣左脚五七迴右亦如之療
脚氣疼悶腰腎冷氣冷痹及膝冷並主之日
夕三掣彌佳勿大飽及忍小便掣如不用拄
杖但遣所掣脚不着地手扶一物亦得晨夕
梳頭滿一千梳大去頭風令人髪不白梳訖
以鹽花及生麻油搓頭頂上彌佳如有神明
膏搓之甚佳旦欲梳洗時叩齒一百六十隨
有津液便咽之訖以水潄口又更以鹽末揩
齒即含取微酢清漿半小合許熟潄取鹽湯
吐洗兩目訖以冷水洗面不得遺冷水入眼
中此法齒得堅凈目明無淚永無𧏾齒平旦
洗面時漱口訖咽一兩咽冷水令人心明凈
去胷臆中熱譙國華佗善養性弟子廣陵吴
普彭城樊阿授術於佗佗嘗語普曰人體欲
得勞動但不當使極耳人身常揺動則穀氣
消血脉流通病不生譬猶户樞不朽是也古
之仙者及漢時有道士君倩者爲導引之術
作猿經鵄顧引挽腰體動諸關節以求難老
也吾有一術名曰五禽戲一曰虎二曰鹿三
曰熊四曰猿五曰鳥亦以除疾兼利手足以
常導引體中不快因起作一禽之戲遣微汗
出即止以粉涂身即身體輕便腹中思食吴
普行之年九十餘耳目聦明牙齒堅完喫食
如少壯也虎戲者四肢距地前三擲却二擲
長引腰乍却仰天即返距行前却各七過也
鹿戲者四肢距地引項反顧左三右二左右
伸脚伸縮亦三亦二也熊戲者正仰以兩手
抱膝下舉頭左僻地七右亦七蹲地以手左
右托地猿戲者攀物自懸伸縮身體上下一
七以脚拘物自懸左右七手鈎却立按頭各
七鳥戲者雙立手翹一足伸兩臂揚眉鼓力
右二七坐伸脚手挽足距各七縮伸二臂各
七也夫五禽戲法任力爲之以汗出爲度有
汗以粉塗身消穀食益除百病能存行之者
必得延年又有法安坐未食前自按摩以兩
手相叉伸臂股導引諸脉勝於湯藥正坐仰
天呼出飲食醉飽之氣立消夏天爲之令人
涼矣

雲笈七籖卷之三十二















雲笈七籤卷之三十三仕三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　雜修攝
　　攝養枕中方
　　　(太白山處士孫思邈撰)
夫養生繕性其方存於卷者甚衆其或幽㣲
秘密疑未悟之心至於澄神内觀游玄採眞
故非小智所及常思所尋設能及之而志不
能守之事不從心術即不驗誠由前之誤交
切而難遣攝衛之道賒逺而易違是以混然
同域絶而不思者也稽叔夜悟之大得論之
未備所以將來志士覽而懼焉今所撰録並
在要典事雖隱秘皆易知易爲以補斯闕其
學者不違情欲之性而俯仰可從不棄耳目
之玩而顧盻可法旨約而用廣業少而功多
余研覈方書蓋亦久矣搜求秘道略無遺餘
自非至妙至神不入兹録誠信誠効始冠於
篇取其弘益以貽後代苟非其道愼勿虚傳
傳非其人殃及三世凡著五章爲一卷與我
同志者寶而行之云爾
　　　自愼
夫天道盈缺人事多屯居處屯危不能自愼
而能尅濟者天下無之故養性之士不知自
愼之方未足與論養生之道也故以自愼爲
首焉夫聖人安不忘危𢘆以憂畏爲本營無
所畏忌則庶事隳壞經曰人不畏威則大威
至矣故以治身者不以憂畏朋友逺之治家
者不以憂畏奴僕侮之治國者不以憂畏鄰
境侵之治天下者不以憂畏道德去之故憂
畏者生死之門禮教之主存亡之由禍福之
本吉凶之元也是故仕無憂畏則身名不立
農無憂畏則稼穡不滋工無憂畏則規矩不
設商無憂畏則貨殖不廣子無憂畏則孝敬
不篤父無憂畏則慈愛不著臣無憂畏則勲
庸不建君無憂畏則社稷不安養性者失其
憂畏則心亂而不治形躁而不寧神散而氣
越志蕩而意昏應生者死應死者亡應成者
敗應吉者凶其憂畏者其猶水火不可暫忘
也人無憂畏子弟爲勍敵妻妾爲寇仇是以
太上畏道其次畏物其次畏人其次畏身故
憂於身者不拘於人畏於巳者不制於彼愼
於小者不懼於大戒於近者不悔於逺能知
此者水行蛟龍不得害陸行虎兕不能傷處
世謗讟不能加善知此者萬事畢矣夫萬病
横生年命横夭多由飲食之患飮食之患過
於聲色聲色可絶之踰年飮食不可廢於一
日爲益既廣爲患亦深且滋味百品或氣勢
相伐觸其禁忌更成沉毒緩者積年而成病
急者災患而卒至也
凡夏至後迄秋分勿食肥膩餅臛之屬此與
酒漿果瓜相妨或當時不覺即病入秋節變
生多諸暴下皆由涉夏取冷太過飲食不節
故也而或者以病至之日便爲得病之初不
知其所由來者漸矣欲知自愼者當去之於
微也夫養性者當少思少念少欲少事少語
少笑少愁少樂少喜少怒少好少惡行此十
二少者養生之都契也多思則神殆多念則
志散多欲則損智多事則形勞多語則氣爭
多笑則傷藏多愁則心懾多樂則意溢多喜
則忘錯昏亂多怒則百脉不定多好則專迷
不理多惡則憔悴無歡此十二多不除喪生
之本也唯無多無少幾乎道也故處士少疾
游子多患繁簡之殊也是故田夫壽膏粱夭
嗜欲多少之驗也故俗人競利道士罕營夫
常人不可無欲又復不可無事但約私心約
狂念靖躬損思則漸漸自息耳封君達云體
欲常勞食欲常少勞勿過極少勿過虚𢘆去
肥濃節鹹酸減思慮捐喜怒除馳逐愼房室
春夏施瀉秋冬閉藏又魚膾生肉諸腥冷之
物此多損人速宜斷之彌大善也心常念善
不欲謀欺詐惡事此大辱神損壽也
彭祖曰重衣厚褥體不堪苦以致風寒之疾
甘味脯腊醉飽饜飫以致疝結之病美色妖
麗以致虚損之禍淫聲哀音怡心悅耳以致
荒耽之惑馳騁游觀弋獵原野以致發狂之
迷謀得戰勝取亂兼弱以致驕逸之敗斯蓋
聖人戒其失理可不思以自朂也
夫養性之道勿久行久坐久聽久視不强食
不强飲亦不可憂思愁哀飢乃食渴乃飮食
止行數百步大益人夜勿食若食即行約五
里無病損日夕有所營爲不住爲佳不可至
疲極不得大安無所爲也故曰流水不腐户
樞不蠧以其勞動不息也
想爾曰想爾(蓋仙人名)勿與人爭曲直當減
人筭壽若身不寧反舌塞喉嗽漏咽液無數
須臾即愈道人疾閉目内視使心生火以火
燒身燒身令盡存之使精神如髣髴疾即愈
若有痛處皆存其火燒之秘驗
　　　仙經禁忌
凡甲寅日是尸鬼競亂精神躁穢之日不得
與夫妻同席言語面會必當清凈沐浴不寢
警備也
凡服藥物不欲食蒜石榴猪肝犬肉
凡服藥勿向北方大忌
凡亥子日不可唾減損年壽
凡入山之日未至百步先却百步足反登山
山精不敢犯人
凡求仙必不用見尸
又忌三月一日不得與女人同處
　　　仙道忌十敗
一勿好淫二勿爲陰賊凶惡三勿酒醉四勿
穢慢不凈五勿食父命本命肉六勿食巳本
命肉七勿食一切肉八勿食生五辛九勿殺
一切昆蟲衆生十勿向北大小便仰視三光
　　　仙道十戒
勿以八節日行威刑勿以晦朔日怒勿以六
甲日食鱗甲之物勿以三月三日食五臟肉
百草心勿以四月八日殺伐樹木勿以五月
五日見血勿以六月六日起土勿以八月四
日市附足之物勿以九月九日起牀席勿以
八節日雜處
　　　學仙雜忌
若有崇奉六天及事山川魔神者勿居其室
勿饗其饌
右已上忌法天人大戒或令三魂相嫉七𩲸
流競或胎神所憎三宫受惡之時也若能奉
修則爲仙材不奉修失禁則爲傷敗
夫陰丹内御房中之術七九朝精吐納之要
六一迴丹雄雌之法雖獲仙名而上清不以
比德雖均至化而太上不以爲高未弘至道
豈睹玄闥勿親經孕婦女時醑華池酣鬯自
樂全眞獨卧古之養生尤須適意不知秘術
詎可怡乎勿抱嬰兒仙家大忌
夫建志内學養神求仙者常沐浴以致靈氣
如學道者每事須令密泄一言一事輒減一
筭一筭三日也
凡咽液者常閉目内視學道者常當别處一
室勿與人雜居著凈衣燒香
凡書符當北向勿雜用筆硯
凡耳中忽聞啼呼及雷聲鼓鳴若鼻中聞臭
氣血腥者並凶兆也即燒香沐浴齋戒守三
元帝君求乞救護行陰德爲人所不能爲行
人所不能行則自安矣
夫喜怒損志哀樂害性榮華惑德陰陽竭精
皆學道之人大忌仙法之所疾也
夫習眞者都無情慾之惑男女之想也若丹
白存於胷中則眞感不應靈女上尊不降陰
氣所接永不可以修至道吾常恨此賴改之
速耳所以眞道不可以對求要言不可以偶
聽愼之哉
　　　導引
常以兩手摩拭一面上令人有光澤斑皺不
生行之五年色如少女摩之令二七而止卧
起平氣正坐先叉手掩項目向南視上使項
與手爭爲之三四使人精和血脉流通風氣
不入行之不病又屈動身體四極反張側掣
宣揺百關爲之各三
又卧起先以手内著厚帛拭項中四面及耳
後周帀熱温温如也順髮摩頂良久摩兩手
以治面目久久令人目自明邪氣不干都畢
咽液三十過導内液咽之又欲數按耳左右
令無數令耳不聾鼻不塞
常以生氣時咽液二七過按體所痛處每坐
常閉目内視存見五藏六腑久久自得分明
了了
常以手中指接目近鼻兩眥(兩眥目睛明也)
閉氣爲之氣通乃止周而復始行之周視萬
里
常以手按兩眉後小宂中(此處目之通氣者)
(也)三九過又以手心及指摩兩目及顙上又
以手旋耳各三十過皆無數時節也畢以手
逆乘額上三九過從眉中始乃上行入髪際
中常行之勿語其狀久而上仙修之時皆勿
犯華蓋(華蓋眉也)
　　　行氣
凡欲求仙大法有三保精引氣服餌凡此三
事亦階淺至深不遇至人不涉勤苦亦不可
卒知之也然保精之術列叙百數服餌之方
略有千種皆以勤勞不强爲務故行氣可以
治百病可以去瘟疫可以禁蛇獸可以止瘡
血可以居水中可以辟飢渴可以延年命其
大要者胎息而已胎息者不復以口鼻噓吸
如在胞胎之中則道成矣
夫善用氣者噓水水爲逆流噓火火爲滅炎
噓虎豹虎豹爲之伏匿噓瘡血瘡血則止聞
有毒蟲所中雖不見其人便遥爲噓呪我手
男左女右彼雖百里之外皆愈矣又中毒卒
病但吞三九九當作九之氣亦登時善也但
人性多躁少能安靜所以修道難成
凡行氣之道其法當在密室閉户安牀暖席
枕高二寸半正身偃卧瞑目閉氣自止於胷
隔以鴻毛著鼻上毛不動經三百息耳無所
聞目無所見心無所思當以漸除之耳若食
生冷五辛魚肉及喜怒憂恚而引氣者非止
無益更增氣病上氣放逆也不能閉之即稍
學之初起三息五息七息九息而一舒氣更
噏之能十二息氣是小通也百二十息不舒
氣是大通也此治身之大要也常以夜半之
後生氣時閉氣以心中數數令耳不聞恐有
誤亂以手下籌能至於千即去仙不逺矣
凡吐氣令人多岀少入𢘆以鼻入口吐若天
大霧惡風猛寒勿行氣但閉之爲要妙也
彭祖曰至道不煩但不思念一切則心常不
勞又復導引行氣胎息眞爾可得千歲更服
金丹大藥可以畢天不朽清齋休粮存日月
在口中晝存日夜存月令大如環日赤色有
紫光九芒月黄色有白光十芒存咽服光芒
之液常密行之無數若修存之時𢘆令日月
還面明堂中日在左月在右令二景與目瞳
合氣相通也所以倚運生精理利魂神六丁
奉侍天兵衛護此眞道也凡夜行及眠卧心
有恐者存日月還入明堂中須臾百邪自滅
山居𢘆爾凡月五日夜半存日象在心中日
從口入使照一身之内與日共光相合會當
覺心腹霞光映照畢咽液九遍到十五日二
十五日亦如是自得百關通暢面有玉光又
男服日象女服月象一日勿廢使人聦明朗
徹五臟生華
　　　守一
夫守一之道眉中却行一寸爲明堂二寸爲
洞房三寸爲上丹田中丹田者心也下丹田
者臍下一寸二分是也一一有服色姓名(出)
(黄庭經中)男子長九分女子長六分昔黄帝
到峨嵋山見皇人於玉堂中帝請問眞一之
道皇人曰長生飛仙則唯金丹守形却老則
獨眞一故仙重焉凡諸思存乃有千數以自
衛率多煩雜勞人若知守一之道則一切不
須也仙師曰凡服金丹大藥雖未去世百邪
不敢近人若服草木小藥餌八石適可除病
延年不足以禳外禍或爲百鬼所枉或爲太
山横召或爲山神所輕或爲精魁所侵唯有
眞一可以一切不畏也(守一法具在皇人守)
(一經中)
　　　太清存神煉氣五時七候訣
夫身爲神氣爲窟宅神氣若存身康力健神
氣若散身乃謝焉若欲存身先安神氣即氣
爲神母神爲氣子神氣若具長生不死若欲
安神須煉元氣氣在身内神安氣海氣海充
盈心安神定若神氣不散身心凝靜靜至定
俱身存年永常住道元自然成聖氣通神境
神通性慧命注身存合於眞性日月齊齡道
成究竟依銘煉氣欲學此術先須絶粒安心
氣海存神丹田攝心凈慮氣海若俱自然飽
矣專心修者百日小成三年大成初入五時
後通七候神靈變化出没自存峭壁千里去
住無礙炁若不散即氣海充盈神靜丹田身
心永固自然迴顔駐色變體成仙隱顯自由
通靈百變名曰度世號曰眞人天地齊年日
月同壽此法不服氣不咽津不辛苦要喫但
喫須休即休自在自由無礙五時七候入胎
定觀耳
　　　五時
第一時心動多靜少思縁萬境取捨無常念
慮度量猶如野馬常人心也
第二時心靜少動多攝動入心而心散逸難
可制伏攝之動策進道之始
第三時心動靜相半心靜似攝未能常靜靜
散相半用心勤策漸見調熟
第四時心靜多動少攝心漸熟動即攝之專
注一境失而遽得
第五時心一向純靜有事觸亦不動由攝心
熟堅固准定矣
從此已後處顯而入七候任運自得非關作
矣
　　　七候
第一候宿疾並銷身輕心暢停心在内神靜
氣安四大適然六情沉寂心安玄竟抱一守
中喜悅日新名爲得道
第二候超過常限色返童顔形悅心安通靈
徹視移居别郡揀地而安鄰里之人勿令舊
識
第三候延年千載名曰僊人游諸名山飛行
自在青童侍衛玉女歌揚騰躡煙霞彩雲捧
足
第四候煉身成氣氣遶身光名曰眞人存亡
自在光明自照晝夜常明游諸洞宫諸仙侍
立
第五候煉氣爲神名曰神人變通自在作用
無窮力動乾坤移山竭海
第六候煉神合色名曰至人神既通靈色形
不定對機施化應物現形
第七候高超物外逈出常倫大道玉皇共居
靈境賢聖集會弘演至眞造化通靈物無不
達修行至此方到道源萬行休停名曰究竟
今時之人學道日淺魯無一候何得通靈但
守愚情保持穢質四時遷運形委色衰體謝
歸空稱爲得道謬矣此胎息定觀乃是留神
駐形眞元祖師相傳至此最初眞人傳此術
術在口訣凡書在文有德志人方遇此法細
詳留意必獲無疑賢智之人逢斯聖文矣

雲笈七籖卷之三十三


















雲笈七籤卷之三十四仕四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　雜修攝
　　　太清導引養生經(凡十二事)
赤松子者神農時兩師能隨風上下至高辛
氐時猶存導引術云導引除百病延年益壽
朝起布席東向爲之息極乃止不能息極五
通止此自當日日習之久久知益
常以兩手叉頭上挽至地五噏五息止脹氣
又側卧左肘肘地極掩左手腦復以右手肘
肘地極掩右手腦五息止引筋骨
以兩手據右膝上至腰胯起頭五息止引腰
氣右手據腰左膝右手極上引復以左手據
腰右膝左手極上引皆五息止引心腹氣左
手據腰右手極上引復以右手據腰左手極
上引五息止引腹中氣
叉手胷脅前左右揺頭不息自極止引面耳
邪氣不復得入
兩手支腰下左右自揺自極止通血脉
兩手相叉極左右引肩中氣
兩手相叉反於頭上左右自調引肺肝中氣
兩手叉胷前左右極引除皮膚中煩氣
兩手相叉左右舉肩引皮膚氣
正立左右揺兩䏶引脚氣
　　　甯先生導引養生法(蝦蟆龜鱉等氣/法附)
甯先生者黄帝時人也爲陶正能積火自燒
而隨煙上下衣裳不灼先生曰夫欲導引行
氣以除百病令年不老者常心念一以還丹
田夫生人者丹救人者還全則延年丹去尸
存乃夭所以導引者令人肢體骨節中諸邪
氣皆去正氣存處有能精誠勤習理行之動
作言語之間晝夜行之骨節堅强以愈百病
若卒得中風病固痹㾼不隨耳聾不聞頭眩
癲疾欬逆上氣腰脊苦痛皆可按圖視像於
其疾所在行氣導引以意排除去之行氣者
則可補於中導引者則可治於四肢自然之
道但能勤行與天地相保
解髪東向握固不息一通舉手左右導引手
掩兩耳令髮黑不白
東向坐不息再通以兩手中指口唾之二七
相摩拭目令人目明
東向坐不息三通手捻鼻兩孔治鼻宿息肉
愈
東向坐不息四通琢齒無數伏前側坐不息
六通愈耳聾目眩還坐不息七通愈胷中痛
欬
抱兩膝自企於地不息八通愈胷以上至頭
耳目咽鼻疾
去枕握固不息企於地不息九通東首令人
氣上下通徹鼻内氣愈羸弱不能從陰陽法
大陰霧勿行之
　　　蝦蟆行氣法
正坐自動揺臂不息十二通愈勞及水氣
左右側卧不息十二通治痰飲不消右有飲
病右側卧左有飲病左側卧有不消者以氣
排之日初出日中日入時向日正立不息九
通仰頭吸日精光九咽之益精百倍若入火
垂兩臂不息即不傷
又法面南方蹲踞以兩手從膝中入掌足五
指令内曲利腰尻完治淋遺溺愈
箕踞交兩脚手内並脚中又叉兩手極引之
愈寐中精氣不泄矣兩手交叉頤下自極致
肺氣治暴氣欬
舉右手展左手坐以右脚上掩左脚愈尻完
痛
舉手交頸上相握自極治脅下痛
舒左手以右手在下握左手拇指自極舒右
手以左手在下握右手拇指自極皆治骨節
酸疼
掩兩脚兩手指著足五指上愈腰折不能低
若血久瘀爲之愈佳足五指愈腰脊痛不能
反顧頸痛
以右手從頭上來下又挽下手愈頸不能反
顧視
坐地掩左手以右手指搭肩挽之傾側愈腰
膝及小便不通
　　　龜鱉等氣法
龜鱉行氣以衣覆口鼻不息九通正卧微微
鼻出内氣愈塞不通反兩手據膝上仰頭像
鱉取氣致元氣至丹田治腰脊不知痛手大
拇指急捻鼻孔不息即氣上行致泥丸腦中
令陰陽從數至不倦以左手急捉髪右手還
項中所謂血脉氣各流其根閉巨陽之氣使
陰不溢信明皆利陰陽之道也
正坐以兩手交背後名曰帶縳愈不能大便
利腹愈虚羸
坐地以兩手交叉又其下愈陰滿
以兩手捉繩轆轤倒懸令脚反在其上愈頭
眩風癲以兩手牽反著背上挽繩自懸中愈
不專精食不得下
以一手上牽繩下手自持脚愈尻久痔
坐地直舒兩脚以兩手叉挽兩足自極愈腸
不能受食吐逆
東向坐仰頭不息五息五通以舌撩口中沫
滿二七咽愈口乾苦
雁行氣低頭倚臂不息十二通以意排留飲
宿食從下部出息愈
龍行氣低頭下視不息十二通愈風疥惡瘡
熱不能入咽可候病者以向陽明仰卧以手
摩腹至足以手持引足低臂十二不息十二
通愈脚足温痺不任行腰脊痛
以兩手著項相叉治毒不愈腹中大氣即吐
之
　　　噏月精法
噏月精凡月初出時月中時月入時向月正
立不息八通仰頭噏月精八咽之令陰氣長
婦人噏之陰精益盛子道通
凡入水舉兩手臂不息没
面向北方箕踞以手挽足五指愈伏免痿尻
筋急
箕踞以兩手從曲脚入據地曲脚加其手舉
尻其可用行氣愈淋瀝乳痛
舉脚交叉項以兩手據地舉尻持任息極交
脚項上愈腹中愁滿去三蟲利五臟
蹲踞以兩手舉足蹲極横治氣衝肿痛寒疾
致腎氣法蹲踞以兩手舉足五指低頭自極
則五臟氣緫至治耳不聞目不明久爲之則
令人髪白復黑
　　　彭祖導引法(凡十事)
彭祖者殷大夫歷夏至商比年七百常食桂
得道導引法云導引除百病延年益壽要術
也
凡十節五十息五通二百五十息欲爲之常
於夜半至鷄鳴平旦爲之禁飽食沐浴
一凡解衣被卧伸腰瞑少時五息止引腎氣
去痟渴利陰陽
二挽兩足指五息止引腹中氣去疝瘕利九
竅
三仰兩足指五息止引腹脊痺偏枯令人耳
聦
四兩足相向五息止引心肺去欬上氣
五踵内相向五息止除五絡之氣利腸胃去
風虚今人目明
七張脚两足指五息止令人不轉筋
八仰卧两手牵膝置心上五息止愈腰痛
九外轉两足十通止治諸勞
十解鬓東向坐握固不息一通舉手左右導
引以手掩兩耳以指搯兩脉邊五通令人目
明髪黒不白治頭風
　　　王子喬遵引法(凡三址四事)
王子喬八神遵引法延年益夀除百病遵引
法曰枕當高四寸足相雲各五寸半雲身各
三寸解衣披髪正偃卧勿有所念定意乃以
鼻徐内气以口出之各致其藏所竟而復始
欲休先極之而止勿強鼻無微而專之長遂
推之伏免股胻以省爲貴若存若亡爲之百
動腹鳴氣有外聲足則溫成功之士何疾而

巳喉嚨如白銀環一十重擊下去得肺肺
色白澤前兩葉高後兩葉畢心擊其下上大
下銳大率赤如茄華未拆倒懸著肺下也肝
又擊其下色正青如翁頭也六葉魁胃前
兩葉高後四葉畢膽擊其下如緑綈襄脾在
中央變抱胃正黃如金鑠也腎如兩伏鼠梜
𣈆直齊肘而居欲得其居高也其色正黒肥
肪絡之白黒昭然胃如素襄念其屈折右曲
無污穢之患肺藏魄心藏神肝藏意腎藏志
此名曰神舍神舍修則百脉調邪病無所居
矣小肠者长九赤法九州(一云九土小肠者)
(长二文四尺)诸欲遵引虚者閉目寶者開目
以所苦行氣不用第七息止徐徐徃来度二
百步所却坐小咽气五六不差復如法引以
愈爲効諸有所苦正偃臥被髪如法徐以口
內氣填腹穢極息欲絶徐以鼻出氣數十所
虛者禣之寶者瀉之閉口溫氣咽之三十過
候腹中轉鳴乃止徃來二百步不愈復爲之
病在喉中胷中者枕高七寸病在心下者枕
高四寸病在臍下者雲枕以口出氣鼻內氣
者名曰禣閉口溫炁咽之者名曰瀉閉氣治
諸病法欲引頭病者仰頭欲引腰腳病者仰
足十指欲引胷中病者挽足十指引臂病者
欲去腹中寒熱諸所不快若中寒身熱皆閉
氣張腹欲息者徐以鼻息巳復爲至愈乃止
一平從生腰腳兩臂履手䘵地口徐吐氣以
鼻内之除胷中肺中痛咽氣令溫閉目也
二端從生腰以鼻內氣閉之自前後搖頭各
三十除頭虛空耗轉地閉目搖之
三左脇側臥以口吐氣以鼻內之除積聚心
下不便
四坐生腰徐以鼻内炁以右手持鼻除目昏
淚若岀去鼻中息肉耳聾亦除傷寒頭痛洗
洗皆當以汗出爲度
五正偃卧以口徐出氣以鼻内之除裏急飽
食後小咽咽氣數十令温若氣寒者使人乾
嘔腹痛從鼻内氣七十咽即大塡腹内
六右脅側卧以鼻内氣以口小吐氣數十兩
手相摩熱以摩腹令其氣下出之除脅皮膚
痛七息止
七端坐生腰直上展兩臂仰兩手掌以鼻内
氣閉之自極七息名曰蜀王臺除脇下積聚
八覆卧去枕立兩足以鼻内氣四四所復以
鼻出之極令微氣入鼻中勿令鼻知除身中
熱背痛
九端坐生腰舉左手仰其掌却右手除兩臂
背痛結氣
十端坐兩手相叉抱膝閉氣鼓腹二七或三
七氣滿即吐候氣皆通暢行之十年老有少
容
十一端坐生腰左右傾側閉目以鼻内氣除
頭風自極七息止
十二若腹中滿飲食飽坐生腰以鼻内氣數
十以便爲故不便復爲之有寒氣腹中不安
亦行之
十三端坐使兩手如張弓滿射可治四肢煩
悶背急每日或時爲之佳
十四端坐生腰舉右手仰掌以左手承左脇
以鼻内氣自極七息除胃寒食不變則愈
十五端坐生腰舉左手仰掌以右手承右脇
以鼻内氣自極七息除瘀血結氣等
十六兩手却據仰頭自以鼻内氣因而咽之
數十除熱身中傷死肌肉等
十七正偃卧端展足臂以鼻内氣自極七息
揺足三十而止除胷足中寒周身痺厥逆嗽
十八偃卧屈膝令兩膝頭内向相對手翻兩
足生腰以鼻内氣自極七息除痺疼熱痛兩
䏶不隨
十九覺身體昏沈不通暢即導引兩手抱頭
宛轉上下名爲開脇
二十踞伸右脚兩手抱左膝頭生腰以鼻内
氣自極七息除難屈伸拜起䏶中痛瘀痹病
二十一踞伸左足兩手抱右膝生腰以鼻内
氣自極七息展左足著外除難屈伸拜起䏶
中疼一本云除風目晦耳聾
二十二正偃卧直兩足兩手捻胞所在令赤
如油囊裏丹除陰下濕小便難頽小腹重不
便腹中熱但口出氣鼻内之數十不須小咽
氣即腹中不熱者七息已温氣咽之十所
二十三踞兩手抱兩膝頭以鼻内氣自極七
息除腰痹背痛
二十四覆卧傍視兩踵生腰以鼻内氣自極
七息除脚中弦痛轉筋脚酸疼(二十五叚元闕)
二十六偃卧展兩䏶兩手兩踵相向亦鼻内
氣自極七息除死肌不仁足䏶寒
二十七偃卧展兩手兩䏶左膀(一本作停字)兩
足踵以鼻内氣自極七息除胃中食若嘔
二十八踞生腰以兩手引兩踵以鼻内氣自
極七息布兩膝頭除痺嘔逆
二十九偃卧展兩脚兩手仰足指以鼻内氣
自極七息除腹中弦急切痛
三十偃卧左足踵拘右足拇指以鼻内氣自
極七息除厥疾人脚錯踵不拘拇指依文用
之
三十一偃卧以右足踵拘左足拇指以鼻内
氣自極七息除周身痹
三十二病在左端坐生腰右視目以鼻徐内
氣極而吐之數十一止所閉目目上入
三十三病在心下若積聚端坐生腰向日仰
頭徐以鼻内氣因而咽之三十所而止開目
作
三十四病在右端坐生腰右視目以鼻徐内
氣而咽之數十止
　　　導引雜說
文選江賦云噏翠霞此謂導引服氣稍與枕
中相類俱用之兩手相捉細捩如洗手法兩
手相叉翻覆向胷前如挽三石弓力左右同
兩手相重共按髀徐徐捩身以返捶背上十
度作拳向後築十度大坐徧倚如排山如托
千斤石上下數度兩手抱頭宛轉䏶上兩手
據地縮身曲脊三度兩手相叉以脚蹋中立
地反抝三舉起立以脚前後踏空大坐伸脚
以手勾脚指
右導引之法深能益人延年與調氣相須令
血脉通除百病宜好將息勿令至大汗能通
伏氣行之甚佳
又導引法在枕中卷與此導引消息並宜相
參作之大佳
諸服氣要法並忌觸雜録如能服之便成眞
人忌陰寒雨霧熱等邪氣不可輒服也危執
閉破除此等日亦不可服
凡日午已後夜半已前名爲死氣不可服也
唯酉時氣可服爲日近明凈不爲死氣加可
服耳
凡服氣取子午卯酉時服是也如冬月子時
氣不可服也爲寒如夏月午時氣不可服爲
熱仍須以意消息大略若是如腹中大冷取
近日氣及日午氣是如腹中大熱服夜半氣
及平旦氣如冬寒即於一小凈室中生炭火
煖之服即腹中和如夏極熱時取月中氣服
即涼大冷
每欲服氣常取體中安隱消息得所如安隱
時不住消息耳消息住先舒手展足按捺支
節舉脚跟向上左右展足長出氣三兩度心
念病處隨氣出病遂盡矣如服氣之時胷中
悶微微細吐之悶定則掩口勿盡盡則復吸
入凡服氣入及出吐皆須微微吹綿不動是
其常候也如入氣太急勿令自耳聞則驚五
神招其損也如出氣太急令自耳聞亦然如
後腹内熱及時節熱出入氣太急轉轉增熱
則盛也如服冷及時寒出入太急令自耳聞
亦增冷甚也
初入氣之時善將息以飽爲度若飽後即左
右拓更開托左右捩及蹴空各三度然後咳
嗽耳拔髮摩面轉腰令四肢節皮肉骨髓頭
面貫徹腹中即空如前服之取飽更不須動
作耳自然安泰也
　　　神炁養形說
混元既分天地得位人與萬物各分一氣而
成形動者禀乎天靜者法乎地天地之間最
靈者人能養人之形者唯氣與神神者妙萬
物而爲言氣者借沖虚以爲用至人之言莫
先乎氣至人之用莫妙乎神我先生得至人
之道見生死之機常味於無味用於無用爲
於無爲事於無事知神氣可以留形故守虚
無以養神氣知窈冥可以致信故入窈冥而
觀至精則天地之間其猶橐籥乎至人之不
死其猶谷神乎先生曰虚無之中有物謂之
神窈冥之中有物謂之氣氣者結虚無以成
妙故大洞眞人曰三月内視注心一神則靈
光化生纏綿五臟其理明矣且氣者神之母
神者氣之子欲致其子先修其母若神不受
味於氣則氣無以通靈子不求食於母則母
無以致和道經曰既得其母以知其子既知
其子復守其母東華玉書云母繁子長流心
安寧此皆謂修眞之要言也加以耳目者神
之户道經曰專氣致柔能如嬰兒乎黄庭經
曰仙人道士非有神積精所致和專仁正謂
此也後來學者或納四時五芽之氣或服引
七宿二景之精握固以象胎形閉氣以爲胎
息殊乖眞人之妙旨蓋是古來之末事如此
之徒濁亂元氣尤損於形神夫至人以心游
於恬恢飮漱於玄泉胎息於無味則神光内
照五氣生靈自然有紫煙上浮玉彩交映敬
傳先生之㫖化白爲朱積精成形口銜靈芝
降於形中是謂眞仙之術守中抱一抱一勿
失與天地齊畢矣
　　　將攝保命篇
夫人稟二儀之氣成四大之形愚智貴賤則
别好養貪生不異貧迫者力微而不達富貴
者侮傲而難持性愚者未悟於全生識智者
或先於名利自非至眞之士何能保養生之
理哉其有輕薄之倫亦有矯情冒俗口誦其
事行已違之設能行者不踰晦朔即希長壽
此亦難矣是以達人知富貴之驕傲故屈迹
而下人知名利之敗身故割情而去欲知酒
色之傷命故量事而撙節知喜怒之損性故
豁情以寬心知思慮之銷神故損情而内守
知語煩之侵氣故閉口而忘言知哀樂之損
壽故抑之而不有知情欲之竊命故忍之而
不爲若加之寒温適時起居有節滋味無爽
調息有方積氣補於泥丸魂魄守藏和神保
氣吐故納新嗜慾無以干其心邪淫不能惑
其性此則持身之上品安有不延年者哉


雲笈七籖卷之三十四












雲笈七籖卷之三十五仕五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　雜修攝
　　明補
凡質氣礙皆是妄想而所爲並由想効也想
成即變化無常捨想則庶事空寂以其取煉
力毛孔開流所以須隨而補之其補之法還
舒脚手而卧息想項上有酥團融流注心周
遍四肢又想身卧酥乳池中心以澡沐久爲
令人皮膚光澤既取氣煉補訖欲起出行體
上有汗當須少米粉摩令汗解燥然後始得
見風日不然傷人凡數章是一時間所作法
耳恐後難曉是以依序别勒成章焉
　　　禁忌
夫鹽能益腎欲能傷肺故須忌之唼之取味
欲令人衰故須禁之夫因欲以生因欲以死
譬於桃蹊李逕紫蔕紅葩遇風而開遇風而
落但人以身爲國也神爲君也精爲臣也氣
爲民也當須衆戴元后本固邦寧君臣康强
所以治也夫氣化爲精精化爲神神化爲嬰
兒故男女構精所以化生人形若能蓄精便
得自育夫育精爲血脉之泉源骨髓之靈沖
五臟傷而筋骨枯即魂魄不守矣特宜愼焉
猶恐欲性熾隆陶染難割雖自强抑尚恐夢
交當須修習靜觀以防遏之是謂不死之道
還精補腦延齡能益名上仙籍王母内傳若
能終竟不唾淚者亦可含一棗唼咽津液也
　　　方便
凡人之心或迷不悟故須方便示以理矣假
令童子既獲妙術乃趨而出遇搏公子因而
問之曰子免於八難乎何以學道對曰何謂
八難曰不廢道心一難不就明師二難不托
閑居三難不捨世務四難不割恩愛五難不
棄利欲六難不除喜怒七難不斷色欲八難
童子曰僕無此累矣公子曰凡人所患皆多
以氣爲主或有背氣脚氣疰癖等皆以氣爲
根今子乃咽氣於腹中能不爲病乎童子曰
鄙哉言乎良可哀耳夫氣起於太極超乎萬
象之外應清明以出入伫神機以卷舒澄淺
碧於高天淡輕紅於落日不干雲雨不犯塵
埃沉清漢而凈漪瀾度危弦而蓄哀韵呼吸
玄牝之門澡雪希夷之域載營魄修谷神去
三尸消百病者此乃清泠調和有道之氣故
能生成靈命焉至如起於空隙之間因於燥
濕之處隨腥臊之穢饌逐徭役之奔喘伺宴
息之失序俟劑和之乖宜結淟涊而不敬積
勃鬱而遂留時結嗇於胷鬲或煩疼於骨髓
久而不消將傾大漸所謂垢濁沉溺之死氣
也公子曰夫人身匪瓠瓜焉能不食是身即
病未或可除故知食爲養身之資身乃有病
之聚今子乃去食養身留身除病豈不惑哉
童子笑而應之曰善哉或但疑者常抱此疑
不疑者因兹而得也故天地因乎而生天地
滅而非滅其疑者迷而不悟也但不知耳又
不聞乎甘肥者貪欲之本即爲得病之源也
調氣澄心離二入道者斯仙之常也眞教不
二但至仁齊物理合捐軀非謂賢聖繫之名
實夫百篇之義一乘之典或務理國之倫或
究虚寂之相詎返入流之始豈暇汾水之游
哉避於穿履去泥傘蓋除雨未可得也亦何
恠哉公子既聞此言已童子泠然乘風而去
莫知所之也
　　　化身坐忘法
每夜人定後偃卧閉目然後安神定魄忘想
長出氣三兩度仍須左右捩之便起拗腰如
前法攝心入臍下作影人長三四寸然後遣
影人分身百億聳頭而出屋鑚房而上上至
天滿法界皆是我身便想中明即自見之既
見之便令影人入臍下便大飽其化身到來
亦戰身動大況似行氣法仍須正念凝情於
身但用心無不動也故老君曰道以心得之
　　　胎息法
老君曰人之不死在於胎息矣夜半時日中
前自舒展脚手拗脚咳嗽長出氣三兩度即
坐握固攝心臍下作影人長三二寸以鼻長
吸引來入口中即閉閉定勿咽之亦勿令出
口即於臍下合氣作小點子下之米大如下
數己盡却還吸引如前初可數得三十二十
點子漸可數百及二百後五百若能至數放
千點子此小胎息長生却老之術
　　　影人
分身作影人長三四寸許立影人鼻上令影
人取天邊元空太和之氣從天而下穿屋及
頭直入四肢百脉無處不徹其氣到來覺身
戰動每一度爲一通須臾即數十通便大飽
矣人有大病作之十日萬病俱差當下氣之
時作念之我身本空我神本通心既無礙萬
物以無障礙何以故得神通故凡一切作法
一種即須下之吐氣法皆須作蛇喙莫動上
頷其吸氣之時微叩齒令熱
　　　服紫霄法
坐忘握固游神聳頭而出鑚屋直上到彼天
邊引紫霄而來直下穿屋而從頭上入内於
腹中常含紫氣隨神而來向作解心我本未
悟之時不知道體今既覺悟法本由來不從
他得我知今來得自在者更無别法直作定
心心浹定故即得作意見此氣衆多而來併
聚稠密如赤雲拯神上天但作解脫直以心
徃天上取亦得即下方萬物皆空屋亦空人
性與道同此神通久視也
　　　至言緫養生篇
老君西昇經曰僞道養形眞道養神通此道
者能亡能存神能飛形并能移山形爲灰土
其何識焉又曰凡人之哀人不如哀身哀身
不如愛神愛神不如含神含神不如守身守
身長久長存也故神生於形形成於神形不
得神不能自生神不得形不能自成形神合
同更相生更相成神常愛人人不愛神故絶
聖棄智歸無爲也雒書寶予命曰古人治病
之方和以醴泉潤以氣藥不辛不苦甘甜多
味常能服之津流五藏繫在心肺終身無患
大有經曰或疑者云始同起於無物終受氣
於陰陽載形魂於天地資生長於食息而有
愚有智有强有弱有壽有夭天耶解耶解者
曰形生愚智天也强弱壽夭人也天道自然
人道自巳始而胎氣充實生而乳哺有餘長
而滋味不足壯而聲色有節者强而壽始而
胎氣虚耗生而乳哺不足長而滋味有餘壯
而聲色自放者弱而夭生長而合度加之以
道養年未可量也潁川胡昭字孔明曰常人
不得無欲又復不得無事但當和心約念靜
身損物先去亂神犯性者此嗇神之一術耳
黄帝中經曰夫禀五常之氣有靜有躁剛柔
之性不可易也靜者不可令躁躁者不可令
靜靜者躁者各有其性違之則失其分恣之
則害其生故靜之弊在不開通躁之弊在不
精密治生之道愼其性分因使抑引隨宜損
益以漸則各得適矣然靜者壽躁者夭靜而
不能養減壽躁而能養延年然靜易御躁難
持盡愼養之宜者靜亦可養躁亦可養也凡
貴權勢者雖不中邪精神内傷身必死亡(非)
(妖禍外至直氷炭内結則傷崩中嘔血而已)
始富後貧雖不傷邪皮焦筋出委辟内攣爲
病(貧富之於人利害猶輕於權勢故疾痾止)
(於形骸而已)矣夫養性者欲使習以成性性
自爲善不習而無不利也性既自善而外百
病皆悉不生禍亂不作此養性之大經也善
養性者則治未病之病故養性者不但餌藥
飡霞其在於五常俱全百行周備雖絶藥餌
足以遐年德行不充縱玉酒金丹未能延壽
故老君曰陸行不避虎兕者此則道德之祐
也豈假服餌而析遐年哉聖人所以和藥者
以救無知之人也故不遇道者抱病歷年而
不修一行纏痾没齒終無悔心此其所以歧
和長游彭附永歸良有以也嵇康曰養生有
五難名利不去爲一難喜怒不除爲二難聲
色不去爲三難滋味不絶爲四難神慮精散
爲五難五者不去雖心希難老口誦至言咀
嚼英華呼吸太陽不能回其操不免夭其年
五者無於胸中則信順日濟道德日全不析
喜而有神不求壽而延年此亦養生之大經
也然或服膺仁義無甚泰之累者抑亦亞乎
岐伯曰人年四十而養陰氣自半也起居衰
矣年五十體重耳目不聦明年六十陰痿氣
大衰九竅不利下虚上實涕泣俱出故曰知
之則强不知之則老又曰同出而異名智者
察其同愚者察其愚愚者不足智者有餘則
耳目聦明身體輕强年老復壯壯者益理是
以聖人爲無爲事無事樂恬淡無縱欲快志
得虚無之守故壽命無窮與天地終此聖人
之理身也
眞人曰雖當服餌而不知養性之術亦難以
長生也養性之道不欲飽食便卧及終日久
坐皆損壽也人欲少勞但莫大疲及强所不
堪耳人食畢行步躊蹰有所循爲快也故流
水不腐户樞不蠧其勞動故也人不可夜食
食畢但當行步計使中數里徃來飽食即卧
生百病也
夫欲快意任懷自謂達識知命不泥異正極
情肆力不營持久者聞此言雖風之過耳電
之經目不足喻也故身枯於流連之中氣絶
於綺紈之間而甘心焉亦安可告之以養性
哉匪惟不納反謂妖訛也而望彼信之所謂
明鏡給於矇瞽絲竹娱於聾夫者也抱撲子
曰一人之身一國之象也胷腹之位猶宫室
也四支之列猶郊境也骨節之分猶百官也
神猶君也血猶臣也氣猶民也故能治民則
治國也夫愛其民所以安其國愛其氣所以
全其身民散國亡氣竭人死死者不可生也
亡者不可存也是以至人消未起之患治未
病之病醫之於無事之前不追之於既逝之
後民難養而易危氣難清而易濁故審威德
所以保社稷割嗜欲所以固血氣然後眞一
存焉三七守焉百害却焉年壽延焉人年五
十至於一百美藥勿離手善言勿離口亂想
勿經心常以深心至誠恭敬於物愼勿詐善
以悅於人
　　　禁忌篇
玉珉山人養生方論云病由口入節宣方也
生勞敗靜養道性也酸鹹以時禮醫具也補
瀉以性草經明也性調乎食命延乎藥斷可
知也苽蓼害筋蒜韭傷血生葷損氣葱臊炙
神理生之烱戒也白蒿芐(音下)苗(地黄苗也)
惡實牛蒡苜蓿四物濟身之要也退與不退
寡之於思慮進與不追在康之常志凡一切
五辛皆害於藥力又薰人神氣凡桃李芸臺
蒜韭等不宜丈夫婦人亦宜少食漸斷
凡人年四十已下不宜全食補丸散爲陰氣
尚未足陽氣尚盛之後也特宜愼之就補中
有延緩和通者可矣酉後不飲食若冬月夜
長及性熱少食温軟物食訖揺動令消不爾
成脚氣入春不宜晚脫綿衣令人傷寒霍亂
飲食不消頭痛衝熱汗出不宜洗身潄口令
人五藏乾少津液卧不用著燈及被覆面兼
不用開口冬夏不用枕冷物鐵石等令人眼
暗抱撲子曰或問所謂之者色欲之間乎答
曰亦何獨斯哉然長生之要其在房中上士
知之可以延年除病其次不以自伐若年尚
少壯而知還陰丹以補腦采七益於長谷者
不能服藥物不失一二百歲但不得仙耳不
知其術者古人方之於淩坯之拒盛陽羽堂
之中畜火者也又思所以不逮而强思之傷
也力所以不勝而强舉之傷也深憂重恚傷
也悲哀焦悴傷也喜樂過差傷也汲汲所欲
傷也戚戚所患傷也久談言笑傷也寢息失
時傷也挽强弓弩傷也沉醉嘔吐傷也飽食
即卧傷也跳走乏氣傷也歡呼哭泣傷也陰
陽不交傷也積傷至盡盡亡非道也是以養
性之方唾不至逺行不疾步耳不極聽目不
極視坐不至疲卧不至懻(懻居致直/也切强也)先寒而
衣先熱而解不欲極飢而食不欲極渴而飲
食不過多凡食過多即結積聚飲過多則成
痰癖不欲甚勞不欲甚逸不欲甚流汗不欲
多唾不欲奔車走馬不欲極目逺望不欲多
啖生冷不欲飮酒當風卧不欲數沐浴不欲
廣志逺求不欲規造異巧冬不欲極温夏不
欲極涼不欲露星下不欲卧中見肩大寒大
熱大風大露皆不欲冒之五味不欲偏多故
酸多則傷脾苦多則傷肺辛多即傷肝鹹多
則傷心甜多則傷腎此五行自然之理凡言
傷者亦不便覺謂久則損壽耳是以善攝生
者卧起有四時之早晩興居而有至和之常
制筋骨有偃仰之方閑邪有吞吐之術流行
營衛有補瀉之法節宣勞逸有與奪之要忍
怒以養陰氣抑喜以養陽氣然後先將草木
以救虧缺服金丹以定不窮養性之道盡於
此矣
黄帝曰一日之忌夜莫飽食一月之忌暮莫
大醉一歲之忌暮莫逺行終身之忌卧莫燃
燭行房勿得起恨於人當以自怨仇也一切
温食及酒漿臨上看不見物形者勿食成卒
病若已食腹脹者急以藥下之諸熱食鹹物
竟不得飲冷水酢漿水等令人善失聲也
凡人不得北首而卧卧之勿留燈令魂魄六
神不安多愁恐亦不可北向喫食北向尿北
向久坐思惟不祥起勿北向唾罵犯魁岡神
勿北向冠帶勿怒目視日月光令人失明凡
大汗勿脫衣得偏風半身不遂
冬日温足凍腦春秋足腦俱凍此聖人之常
道旦起勿嗔恚旦下牀勿叱呼勿惡言勿舉
足向火對竈罵勿咨嗟呼奈何聲此名請禍
特忌之勿堅膝坐而交臂膝上勿令髪覆面
皆不祥清旦作善事聞惡事即於所來方唾
之吉惡夢旦不用說以含水向東方噀之云
惡夢著草木好夢成寶玉即無咎矣
凡上牀先脫左足履或逺行乘車馬不用迴
顧顧則神去人凡一切翾飛蠢動不可故殺
傷損至於龜蛇此二物有靈異於他族或殺
他有靈者或陰精害人深宜愼之勿陰霧中
逺行
凡行來坐卧常存北斗魁同星在人頭上所
向皆吉勿食父母兄弟及自本命肉等令人
魂魄飛揚家出不孝悌子息
凡旦起著衣誤翻著者云吉利便著無苦也
衣有光當三振之云殃去殃去則無害勿塞
井及水溝瀆令人目盲向午後陰氣起不可
沐髪令人心虚饒汗多夢及頭風也


雲笈七籖卷之三十五










雲笈七籤卷之三十六仕六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　雜修攝
　　　玄鑒導引法
抱撲子曰道以爲流水不腐户樞不蠹以其
勞動故也若夫絶坑停水則穢臭滋積委木
在野則蟲蝎太半眞人逺取之於物近取之
於身故上天行健而無窮七曜運動而能久
小人習勞而湛若君子優游而易傷馬不行
而脚直車不駕而自朽導引之道務於詳和
俛仰安徐屈伸有節導引秘經千有餘條或
以逆却未生之衆病或以攻治已結之篤疾
行之有効非空言也今以易見之事若令食
而即卧或有不消之疾其劇者發寒熱癥堅
矣飽滿之後以之行步小小作務役揺肢體
及令人按摩然後以卧即無斯患古語有三
疾之言暮食太飽居其一焉暮食既飽便以
寢息希不生疾故無壽也諸風病疾尠不在
卧中得之卧則百節不動故受邪炁此皆病
然可見近魏華佗以五禽之戲教樊阿以代
導引食畢行之汗出而已消穀除病阿行之
壽百餘歲但不知餘術故不得大延年一則
以調營衛二則以消穀水三則排却風邪四
則以長進血炁故老君曰天地之間其猶橐
籥乎虚而不屈動而愈出言人導引揺動而
人之精神益盛也導引於外而病愈於内亦
如針艾攻其榮俞之源而衆患自除於流末
也導引一十三條如後
第一治短炁結跏趺坐兩手相叉置玉枕上
以掌向頭以額著地五息止
第二治大腸中惡氣左手按右手指五息右
手按左手指亦如之
第三治腸中水癖以左手指向天五息以右
手指拄地左足伸右足展極伸五息止
第四治小腸中惡炁先以左手叉腰右手指
指天極五息止右手亦如之
第五治腰脊間悶結跏趺坐以掌相按置左
膝上低頭至頰右五息外左迴左膝上還右
膝而轉至五帀止右亦如之謂之腰柱
第六治肩中惡炁以兩手相叉拊左脅舉右
手肘從乳至頭向右轉振擿之從右抽上右
振五過止
第七治頭惡炁反手置玉枕上左右揺之極
五息止
第八治腰脊病兩手叉腰左右揺肩至極五
息止
第九治胷中以兩手叉腰左右曲身極五息
止
第十治肩中勞疾兩手相叉左右擗之低頭
至膝極五息止
第十一治皮膚煩以左右手上振兩肩極五
息止
第十二治肩脾惡注左右如挽弓各五息止
第十三治膞中注炁冷痺起立一足蹋高一
足稍下向前後掣之更爲之各二七無病亦
常爲之萬疾不生
　　　按摩法
按摩日三遍一月後百病並除行及奔馬此
是養身之法兩手相捉紐綟如洗手法兩手
淺相叉翻覆向胷兩手相叉共按䏶(左右同)
兩手相重按䏶徐徐捩身如挽五石弓(左右)
(同)兩手拳向前築(左右同)又如拓石(左右皆)
(同)以拳却頓此是開胷法(左右同)大坐斜身
偏拓如排山(左右同)兩手抱頭宛轉䏶上此
是抽腦法兩手據地縮身曲脊向上三舉以
手杖槌脊上左右同大坐伸脚三用手掣向
後左右同立地反拗三舉兩手拒地迴顧此
乃虎視法左右同兩手急相叉以脚踏地(左)
(右同)起立以脚前後踏(左右同)大坐伸脚當
手相勾所伸脚著膝上以手按之(左右同)凡
一十八勢但老人日能行之三遍者常補益
延年續命百病皆除進食眼明輕健不復疲
也
　　　食氣法
養生之家有食炁之道夫根植華長之類蚑
行蠕動之屬莫不仰炁以然何爲能使人飽
乎但食之有法道家秘之須其人乃傳俗人
無縁得之知苟得其道所甚易也非唯絶穀
抑亦辟百毒却千邪百姓日用而不知仙經
云食炁法從夜半至日中六時爲生炁從日
中至夜半六時爲死氣唯食生而吐死所謂
眞人服六炁也
　　　食氣絶穀法
向六旬六戊從九九至八八七七六六五五
而飽或念天蒼或思黄帝或春引歲星之炁
以肝受之其餘四方皆然初爲之頗有小瘦
行四旬已上顔色轉悅體力漸壯白髮更黑
落齒更生負重履嶮勝於食穀時余見十餘
人爲之皆七八十歲丁健體輕而耐寒暑有
眞驗非虛傳也善其術者可以攻遺百病消
逐邪風及中惡卒急尸注所忤心腹切痛瘟
瘧溪毒引炁驅之不過五六十通無不即除
又行炁久多而斷穀最易唯有胎息之法獨
難所謂胎息者如人未生在胎之中時炁久
息也習則能息鼻口炁如已息鼻口炁則可
居水底積日矣
又治金瘡以炁吹之血斷痛止
又蛇虺毒蟲中人皆禁之即愈或十數里便
遥治之呼其姓名而呪之男呼我左女呼我
右皆愈此所共知孫先生曰旦夕者是陰陽
轉換之時日旦五更初陽炁至頻伸眼開是
上生炁名曰陽息而陰消暮日入後陰炁至
凛然時坐睡倒時是下生炁至名曰陽消陰
息暮日入後天地日月山川江海人畜草木
一切萬物體中代謝徃來一時休息一進一
退如晝夜之更始又如海水之朝夕是天地
之道耳面向午展兩手於膝上徐按捺肢節
口吐濁氣鼻引清氣凡吐者去故炁引生炁
也經云玄牝門天地根綿綿若存用之不勤
言鼻是天之門户可以出納陰陽生死之炁
也良久徐徐乃以手左拓右拓上拓下拓前
拓後拓瞋目張口叩齒摩眼抱頭拔耳挽鬚
挽腰咳嗽發陽振動也雙作隻作反手爲之
然掣足仰展八十九十而止仰下徐徐定心
作止息之法見空中元和炁下入鳩尾際漸
漸頃如雨晴雲入山自皮肉至骨至腦漸漸
入腹中四肢五臟皆受其潤如流水滲入地
地徹即覺達於湧泉腹中有聲汩汩然意每
存之不得外縁即便覺無炁若徹即手體振
動兩脚膝躍屈亦令牀有聲拉拉然則名一
通兩通乃至日别得三通覺身體悅懌膚色
滋潤耳目精明令人養美力健百病皆去行
之五年十年長存不忘得滿千萬通去仙不
逺也
　　　攝生月令
　　　　(朝請大夫檢校太子左賛善大夫/上柱國姚稱集)
夫攝生大體略有三條所爲吐納鍊藏胎津
駐容其次餌芝術飛伏丹英其三次五穀資
衆味終古不易者生生性命必繫於兹也氣
之與藥具摽别卷今所撰集用食延生順時
省味者也
按扁鵲論曰食能排邪而安藏腑神能爽志
以資血氣攝生者氣正則味順味順則神氣
清神氣清則合眞之靈全靈全則五邪百病
不能干也故曰水濁魚瘦氣昏人病夫神者
生之本本者生之眞大用則神勞大勞則形
疲也
按彭祖攝生論曰目不視不正之色耳不聽
不正之聲口不嘗毒糲之味心不起欺詐之
謀此之數種乃亡魂喪精減折筭壽者也
按枕中傳曰五味者五行之氣也應感而成
人即因五味而生亦因五味而消
按黄帝内傳曰食風者靈而延壽食穀者多
智而勞神食草者愚癡而足力食肉者鄙勇
而多愼服氣者長存而得道
孫氐傳曰五味順之則相生逆之則相反夫
人食愼勿愠怒勿臨食上說不祥之事勿吞
咽忽遽必須調理安詳而後食
黄帝内傳曰春宜食甘甘走肉多食甘則痰
溢皮膚粟起夏宜食辛辛走氣多食辛則氣
躁好蹎秋宜食酸酸走骨多食酸則筋縮骨
中疼冬宜食鹹鹹走血多食鹹則血澁口乾
多食苦則嘔逆而齒踈
養生傳曰凡人雖常服餌不知養生之道必
不全其眞也
小有經曰才所不勝而强思之傷也力所不
任而强舉之傷也深憂重喜皆有傷也
抱朴子曰一人之身一國之象胷腹之位猶
宫室也四肢之列猶郊境也骨節之分猶百
官也神猶君也血猶民也
養生傳曰一日之忌暮勿飽食一月之忌暮
勿大醉一歲之忌愼勿逺行永久之忌勿向
西北二方大小便露赤也
孟春　　泰(斗建寅日在虚律中太簇五將)
　(東方月德丙月合辛生氣子天利卯五富)
　(亥月殺丑月厭戌九空辰死氣午歸忌丑)
　(徃亡寅大敗甲寅血忌丑)
孟春是月也天地俱生謂之發陽天地資始
萬物化生夜卧早起以緩其形使志生生而
勿殺予而勿奪君子固密無泄眞氣其藏肝
木位在東方其星歲正月二月三月其卦震
其地青州其書詩其樂瑟其帝靈威仰其神
勾芒青龍爲九天白虎爲九地其蟲魚其畜
犬其穀麥其果梅其菜韮其味酸其臭腥其
色青其聲怒其液泣立春木相春分木王立
夏木休夏至木廢立秋木囚秋分木死立冬
木没冬至木胎
仲春　　大壯(斗建卯日在室律中夾鍾五)
　(將北方月德甲月合已生氣丑天利辰五)
　(富寅月殺戌月厭酉九空丑死氣未歸忌)
　(寅徃亡已大敗甲午血忌未)
仲春是月也號厭於日和其志平其心勿極
寒勿極熱安靜神氣以法生成勿食黄花菜
及陳葅發宿疾動痼氣勿食大蒜令人氣壅
關隔不通勿食蓼子及鷄子滯人氣勿食小
蒜傷人志性勿食免肉令人神魂不安勿食
狐狢肉傷人神是月腎藏氣微肝藏正王冝
凈膈去痰宜泄皮膚令得微汗以散去冬温
伏之氣是月六日八日宜沐浴齋戒天祐其
福十四日忌逺行水陸亦不可徃九日忌食
一切魚鱉二十日宜修直道
季春　　(夬斗建辰日在婁律中姑洗五將)
　(西方月德壬月合丁生氣寅天利巳五富)
　(亥月殺未月厭申九空戌歸忌子徃亡申)
　(大敗甲戊斗陽血忌寅)
季春是月也萬物發陳天地俱生陽熾陰伏
卧起俱早勿發泄大汗以養藏氣勿食韮發
痼疾損神傷氣勿食馬肉令人神魂不安勿
食麞鹿肉等損氣損志是月肝藏氣伏心當
向王宜益肝補腎以順其時是月五日忌見
一切生血物宜齋戒靜念眞籍不營俗務十
六日忌逺行水陸俱不可徃二十七日宜沐
浴是月火相水死勿犯西北風勿久處濕地
必招邪毒勿大汗當風勿露體星宿下以招
不祥之事
孟夏　　乾(斗建巳日在昴律中仲吕五將)
　(南方月德庚月合乙生氣卯天利午五富)
　(申月殺辰月厭未九空未死氣酉歸忌丑)
　(徃亡亥大敗丁巳斗陽血忌申)
孟夏謂之播秀天地始交萬物並實夜卧早
起思無怒勿泄大汗夏者火也位在南方其
藏心其星熒惑時四月五月六月其六月屬
土大王於此月其地楊州其書禮其樂竽其
帝赤熛弩其神祝融朱雀爲九天玄武爲九
地其蟲鳳其畜羊其穀麻其果杏其菜薤其
味苦其臭焦其色赤其聲呼其液汗立夏火
王夏至火相立秋火休秋分火廢立冬火囚
冬至火死立春火没春分火胎
仲夏　　遘(斗建午日在參律中蕤賓五將)
　(東方月德丙月合辛生氣辰天利未五富)
　(亥月殺丑月厭午九空卯死氣戊歸忌寅)
　(徃亡卯大敗丁酉血忌卯斗陽)
仲夏是月也萬物以成天地化生勿以極熱
勿大汗當風勿曝露星宿皆成惡疾勿食鷄
肉生癰疽漏瘡勿食蛇蟮等肉食則令人折
筭壽神氣不安愼勿殺生是月肝臟以病神
氣不行火氣漸壯水力衰弱宜補腎助肺調
理胃氣以助其時是月八日忌逺行涉水陸
並不可徃宜安心靜慮沐浴齋戒必得福慶
之事是月切忌西北不時之風此是邪氣犯
之令人四肢不通致百關無力
季夏　　遯(斗建未日在東井律中林鍾五)
　(將北方月德甲月合巳生氣巳天利申五)
　(富寅月殺戌月厭巳九空子死氣亥歸忌)
　(子徃亡午大敗丁丑血忌酉)
季夏是月也法土重濁主養四時萬物生榮
增鹹減甘以資腎藏勿食羊血損人神魂少
志健忘勿食生葵必成水癖是月腎藏氣㣲
脾臟獨王宜減肥濃之物宜助腎氣益固筋
骨切愼賊邪之氣六日沐浴齋戒絶其營俗
二十四日忌逺行水陸俱不可徃是月不宜
起土功威令不行宜避温氣勿以沐浴後當
風勿專用冷水浸手足愼東來邪風犯之令
人手癰緩體重氣短四肢無力
盂秋　　否(斗建申日在張律中夷則五將)
　(北方月德壬月合丁生氣午天利酉五富)
　(巳月殺未月厭辰九空酉死氣子歸忌丑)
　(徃亡酉大敗庚申血忌辰)
盂秋謂之審天地之氣以急正氣早起早卧
與鷄俱興使志安寧以緩形收斂神氣秋者
金也位在西方其星太白時七月八月九月
其卦兊其地蔡州其書春秋其樂磬其帝少
昊其神蓐收白虎爲九天青龍爲九地其蟲
虎其畜鷄其穀黍其果桃其菜葱其味辛其
臭羶其色白其聲哭其液唾立秋金相秋分
金王立冬金休冬至金廢立春金囚春分金
死立夏金没夏至金胎
仲秋　　觀(斗建酉日在翼律中南吕五將)
　(南方月德庚月合乙生氣未天利戌五富)
　(巳月殺辰月厭卯九空酉死氣丑歸忌寅)
　(徃亡子大敗庚子血忌戌)
仲秋是月也大利平肅安寧志性收斂神氣
宜增酸減辛以養肝氣無令極飽令人壅勿
食生蜜多作霍亂勿食鷄肉損人神氣勿食
生果子令人多瘡是月肝藏少氣肺藏獨王
宜助肝氣補筋養脾胃是月七日宜屛絶外
慮沐浴齋戒吉二十九日忌逺行水陸並不
可徃起居以時勿犯賊邪之風勿增肥腥物
令人霍亂其正毒之氣最不可犯是月析謝
求福以除宿𠎝
季秋　　剥(斗建戌日在南斗律中無射五)
　(將東方月德丙月合辛生氣申天利亥五)
　(富亥月殺丑月厭丑九空寅死氣寅歸忌)
　(子徃亡辰大敗庚辰斗陽血忌巳)
季秋是月也草木凋落衆物伏蟄氣清風暴
爲朗無犯朗風節約生冷以防厲疾勿食諸
薑食之成痼疾勿食小蒜傷神損壽魂魄不
安勿食蓼子損人志氣勿以猪肝和餳同食
至冬成嗽病經年不差是月肝藏氣微肺金
用事宜減辛增酸以益肝氣助筋補血以及
其時勿食鵶雉等肉損人神氣勿食鷄肉令
人魂不安魄驚散十八日忌逺行不達其所
二十日宜齋戒沐浴凈念必得吉事天佑人
福
孟冬　　坤(斗建亥日在房律中應鍾五將)
　(北方月德甲月合巳生氣酉天利子五富)
　(巳月殺戌月厭辰九空亥死氣卯歸忌丑)
　(徃亡未大敗癸亥斗陽血忌亥)
孟冬謂之閉藏水凍地坼早卧晩起必候天
曉使至温暢無泄大汗勿犯氷凍温養神氣
無令邪炁外至冬者水也位在北方其星辰
其時十月十一月十二月其卦坎其地分冀
州其書周易其樂簫其帝叶光紀其神玄𡨋
玄武爲九天朱雀爲九地其蟲龜其畜㹠其
穀大豆其果栗其菜藿其味鹹其臭腐其色
黑其聲沉其液唾立冬水相冬至水王立春
水休春分水廢立夏水囚夏至水死立秋水
没秋分水胎
仲冬　　復(斗建子日在箕律中黄鍾五將)
　(北方月德丁月合壬生氣戌天利且五富)
　(巳月殺申月厭子九空申歸忌寅徃亡戌)
　(大敗癸卯血忌午)
仲冬是月也寒氣方盛勿傷氷凍勿以炎火
炙腹背無食焙肉宜減鹹增苦以助其神氣
無發蟄藏順天之道勿食蝟肉傷人神魂勿
食螺蚌蟹鱉等物損人志氣長尸蠱勿食經
夏黍米中脯腊食之成水癖疾是月腎藏正
王心肺衰宜助肺安神補理脾胃無乖其時
是月三日宜齋戒凈念以全神志二十日不
宜逺行勿暴温暖切愼東南賊邪之風犯之
令人多汗面腫腰脊强痛四肢不通
季冬　　臨(斗建且日在南斗律中大吕五)
　(將南方月德庚月合乙生氣亥天利寅五)
　(富申月殺辰月厭巳九空己死氣巳歸忌)
　(子徃亡且大敗癸未血忌子)
季冬是月也天地閉塞陽潜陰施萬物伏藏
去凍就温勿泄皮膚大汗以助胃氣勿甚温
煖勿犯大雪勿食猪㹠肉傷人神氣勿食霜
死之果菜夭人顔色勿食生薤增痰飲疾勿
食熊羆肉傷人神魂勿食生椒傷人血脉七

日忌逺行水陸並不吉一日宜沐浴是月時
藏氣微腎藏方王可減鹹增苦以養其神冝
小宣不欲全補是月衆陽俱息水氣獨行愼
邪風勿傷筋骨勿妄針刺以其血澁津液不
行


雲笈七籖卷之三十六












雲笈七籤卷之三十七仕七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　齋戒
　　　　齋戒叙
夫入靖修眞要資齋戒檢口愼過其道漸階
南華眞經云顔回問道於孔子孔子曰汝齋
戒吾將語汝顔回曰回居貧唯不飮酒不茹
輩久矣孔子曰是祭祝之齋非心齋也汝一
志無以耳聽而以心聽無以心聽而以氣聽
踈瀹汝心志澡雪汝精神掊擊汝智慮我將
語汝夫道冥然難言哉將爲汝試言其約略
爾混元皇帝聖紀云按諸經齋法略有三種
一者設供齋以積德解愆二者節食齋可以
和神保壽斯謂祭祝之齋中士所行也三者
心齋謂踈瀹其心除嗜慾也澡雪精神去穢
累也掊擊其智絶思慮也夫無思無慮則專
道無嗜無慾則樂道無穢無累則合道既心
無二想故曰一志焉盖上士所行也夫齋者
齊也齊整三業乃爲齊矣若空守節食既心
識未齊又唯存一志則口無貪味謂兹二法
表裏相資大戒經云夷心靜然專想不二過
中不味内外清虚是也子雖薄閑節食未解
調心故示齋法令其受道而末學之徒敦能
虚心一志哉夫鄙乎祭祀之教自謂得心齋
之理盖嗊嗃怠慢之夫矣雖口談空寂無解
其目是自矜也
　　　洞玄靈寶六齋十直
道教五戒一者不得殺生二者不得嗜酒三
者不得口是心非四者不得偷盜五者不得
淫色十善一念孝順父母二念忠事君師三
念慈心萬物四念忍性容非五念諫諍蠲惡
六念損己救窮七念放生養物種諸果林八
念道邊舍井種樹立橋九念爲人興利除害
教化未悟十念讀三寶經律𢘆奉香花供養
之具凡人常行此五戒十善𢘆有天人善神
衛之永滅災殃長臻福祐唯在堅志
　　　年六齋
正月　三月　五月　七月　九月　十一月
　　　月十斋
一日(北斗下)八日(北斗司殺君下)十四日(太)
(一使者下)十五日(天帝及三官俱下)十八日
(天一下)二十三日(太一八神使者下)二十四
日(北辰下)二十八日(下太一下)二十九日中
(太一下)三十日(上太一下)
自下中上三太一下日皆天地水三官一切
尊神俱下周行天下伺人善惡
甲子日(太一簡閱神祇庚申日伏尸言人罪)
(過)本命日(計人功行八節日有八神記人善)
(惡三元日天地水官校人之罪福)
　　　六種齋
第一道門大論云上清齋有二法
　一絶群獨宴靜氣遺形清壇肅侣依太眞
　儀格
　一心齋謂踈瀹其心澡雪精神
第二靈寶齋有六法
　第一金籙齋救度國王
　第二黄籙齋救世祖宗
　第三明眞齋懺悔九幽
　第四三元齋首謝違犯科戒
　第五八節齋懺洗宿新之過
　第六自然齋爲百姓析福
第三洞神齋精簡爲上絶塵期靈
第四太一齋以恭肅爲首
第五指教齋以清素爲貴
第六涂炭齋以勤苦爲功
已上諸齋自古及今登壇告盟啓誓玄聖或
三日七日九日十五日皆晝夜六時行道轉
經禮懺儀格甚重除上清絶群獨宴靜氣遺
形心齋之外自餘皆是爲國王民人學眞道
士拔度先祖巳躬謝過禳災致福之齋此時
移代同異不無詳略於靈寶齋中爲半景之
齋既無宿請亦無言功唯只一時或兩時懴
悔亦不三時上香步虛禮經並闕或小小齋
中三禮嘆願隨時去取逐便制儀既非大集
心達而已
　　　二種齋
本相經曰齋有二種一則拯道二則濟度拯
道者謂發心學道從初至終念念持齋心心
不退復有二門一謂志心二謂滅心志心者
始終運意行坐動形寂若死灰同於枯木滅
諸想念唯一而已滅心者隨念隨忘神行不
係歸心於寂直至道場濟度者謂迴心至道
翹想玄眞願福降無窮災消未兆又云虔心
者唯罄一心丹誠十極燒香禮拜唯求於道
捨財者巿諸香油八珍百味營饌供具屈請
道士及以凡器歸心啓告委命至眞内泯六
塵外齊萬境冥心靜慮歸神於道克成道果
永契無爲救濟存亡拔度災苦隨其分力福
降不差功德輕重各在時矣
　　　十二齋
玄門大論一者金籙齋上消天災保鎭帝王
簡文亦云兼爲師友
二者玉籙齋宗云正爲人民今此本未行於
世
三者黄籙齋拯拔地獄罪根開度九幽七祖
四者上清齋求仙念眞練形隱景
五者明眞齋學士自拔億魯萬祖長夜之魂
六者指教齋請福謝罪禳災救疾
七者涂炭齋拔罪謝殃請福度命
八者三元齋學士己身悔罪
九者八節齋學士謝過求仙
十者三皇子午齋輔助帝王保安國界
十一者靖齋如千日百日三日七日修眞之
用
十二者自然齋救度一切存亡自然之中修
行時節
　　　八節齋
凡八節之日是上天八會大慶之日也其日
諸天大聖尊神上會靈寶玄都玉京上宫朝
慶天眞奉戒持齋游行誦經此日修齋持戒
宗奉天文者皆爲五帝所舉書名玉曆
　　　心齋
南華眞經曰顔淵問道於孔子孔子曰汝齋
戒吾將告汝顔淵曰回貧唯不飲酒不茹葷
久矣孔子曰是祭祀之齋非心齋也汝一志
無以耳聽而以心聽無以心聽而以氣聽踈
瀹汝心除嗜慾也澡雪汝精神去穢累也掊
擊其智絶思慮也夫無思無慮則專道無嗜
無慾則樂道無穢無累則合道既心無二想
故曰一志
　　　齋直
三天内解經曰夫爲學道莫先乎齋外則不
染塵垢内則五藏清虛降眞致神與道合居
能修長齋者則道合眞不犯禁戒也故天師
遺教爲學不修齋直冥如夜行不持火燭此
齋直應是學道之首夫欲啓靈告冥建立齋
直者宜先散齋不使宿穢臭腥消除肌體清
潔無有玷汙然後可得入齋不爾徒加洗沐
臭穢在肌膚之内湯水亦不能除
三元齋品曰建齋之日當輸金眞玉光九天
之信置於五帝以招神致靈
三元齋品曰學法未備即俯仰之格多不合
儀金鏁流珠經曰古來呼齋曰社會今改爲
齋會
太上太眞科經曰消遺世務三業爲修齋存
三守一齋爲本基齋者齊也潔也凈也不必
六時行道三時講經晝夜存念懺悔請福干
造玄虚更失萬一能得一者心攝三業能攝
身者端拱不擾能攝口者默識密明能攝心
者神與道合如斯爲主成聖眞仙未合此者
攝身朝禮離殺盜淫攝口誦經免妄言綺語
兩舌罵詈攝心存神脫貪恚癡十惡既去十
善自來去來至極與道合眞
　　　釋齋有九食法
玄門大論云齋法大略有九一者麤食二者
蔬食三者節食四者服精五者服牙六者服
光七者服氣八者服元氣九者胎食麤食者
麻麥也蔬食者菜茹也節食者中食也服精
者符水及丹英也服牙者五方雲芽也服光
者日月七元三光也服氣者六覺之氣太和
四方之妙氣也服元氣者一切所禀三元之
氣太和之精在乎太虚也胎食者我自所得
元精之和爲胞胎之元即清虛降四體之氣
不復關外也麤食止諸耽嗜蔬食棄諸肥腯
節食除煩濁服精其身神體成英帶服牙變
爲牙服光化爲光服六氣化爲六氣游乎十
方服元氣化爲元氣與天地合爲體服胎氣
久爲嬰童與道混合爲一也此之變化運運
改易不復待捨身而更受身徃來死生也今
意方法未必止是食事其或是方藥或按摩
等事可尋也
　　　說雜齋法
三元品戒經云正月七日天地水三官檢校
之日可修齋聖紀云正月七日名舉遷賞會
齋七月七日名慶生中會齋十月五日名建
生大會齋三官考覈功過依日齋戒呈章賞
會可析景福
明眞科云正月三月五月七月九月十一月
一歲六齋月能修齋上三天帝令太一使者
除人十苦八道秘言云正月三月四月六月
七月八月九月十月十一月此九眞齋月一
曰十五日二十九日此月中三齋日正月一
日名天臘五月五日名地臘七月七日名道
德臘十月一日名民歳臘十二月節日名侯
王臘此五臘日並宜修齋並祭祀先祖明眞
科云月一日初八日十四日十五日十八日
二十三日二十四日二十八日二十九日三
十日已上爲十直齋日庚申甲子八節太一
八神下司察人過咎修齋太一歡悅庚申日
人身中伏尸上天言人罪過本命日受法人
身神吏兵上天計人功過三洞奉道科云正
旦爲獻壽齋七日爲延神齋二月八日爲芳
春齋四月八日爲啓夏齋五月五日爲續命
齋六月六日爲清暑齋七月七日爲迎秋齋
八月一日爲逐邪齋九月九日爲延筭齋十
月一日爲成福齋十一月十五日爲啓福齋
十二月臘日爲百福齋二十八日爲迎新齋
立春爲建善齋春分爲延福齋立夏爲長善
齋夏至爲朱明齋立秋爲遐齡齋秋分爲謝
罪齋立冬爲遵善齋冬至爲廣慶齋如此等
齋各具本經儀格故學道不修齋戒徒勞山
林矣夫齋者正以清虛恬靜謙卑恭敬戰戰
兢兢如履氷谷若對嚴君丹誠謙若必析靈
應檢敕内外無使喧雜行齋之人特忌斬衰
孝子新産婦人月信未斷及痎瘧瘡疥廢疾
等並不得昇齋堂庭壇驅使如願苦求預齋
乞解過咎者任投辭爲其陳懺悔謝不得雜
登堂宇應行法事等仍遷令别坐兼忌六畜
　(蓋此等人穢觸眞靈賢聖不降乃修齋無)
　(功也)
凡修齋主虔誠齋官整肅至如香燈不備亦
曰踈遺啓聖祈眞莫先於此香貴在沉水旃
檀依上清香珠丸合和不得用甲麝招眞致
靈務存精志如寒棲學眞道士修齋單貧不
可致者亦宜以少爲信無令頓闕若純以乳
頭非道家所用也
初登齋靖看焚香氣向東南西北直上者五
帝依向而至登眞隱訣云香者天眞用兹以
通感地祇縁斯以達信非論齋潔析念存思
必燒香左右侍香金童必爲招眞達意登眞
隱訣云眞人攝日暉以通照役月精以朗幽
故然九光之微燈晃八方之盡夜
四極明科云立春春分然九燈於庭立夏夏
至然八燈立秋秋分然六燈立冬冬至然五
燈本命日十二燈自此陳乞謝過析恩用燈
於庭法與修諸齋自有燈數於庭訖依記四
時向王唯本命向太歲叩齒二十四通呪曰
高上太眞萬聖帝皇五帝玉司緫仙監眞今
日吉辰八節開陳陽罪陰考絶滅九陰於今
永始拔釋七玄免脫火鄕永離刀山三涂五
苦不累我身得同天地長保帝晨五願八會
靡不如言呪畢解巾叩頭百二十過當令額
向地而已勿令痛竟復巾仰天心念我身今
日上享天恩賜反形骸受生飛仙畢仰咽二
十四氣止如此三年宿𠎝并除身與眞同案
諸經齋法略有三種一者設供齋可以積德
解愆二者節食齋可以和神保壽斯謂祭祀
之齋中士所行也三者心齋謂踈瀹其心除
嗜慾也澡雪精神去穢累也掊擊其智絶思
慮也夫無思無慮則專道無嗜無慾則樂道
無穢無累則合道既心無二想故曰一志焉
蓋上士所行也詳矣齋者齊也要以齊整三
業乃爲齋矣若空守節食既心識未齊又唯
在一志則口無貪味之謂也二法表裏相資
故大戒經云夷心靜嘿專想不二過中不味
内外清虚是也子雖薄閑節食未解調心故
示兹齋法令其受道而末學之徒孰能虚心
一志哉夫鄙乎祭祀之教自謂得心齋之理
蓋怠慢之夫矣雖口談寂無解其目是自矜
焉易云聖人以此齋戒
　　　齋科
道士王纂金壇人也居馬跡山常以陰功救
物仁逮蠧動值𣈆之末中原亂罹飢饉既臻
疫癘仍作時有毒瘴損斃者多閭裏凋荒死
亡枕藉纂於靜室飛章告玄三夕之中繼之
以泣至三夜有光如晝照其家庭即有祥風
景雲紛郁空際俄而異香天樂下集庭中介
金執銳之士三十餘人羅列如有所候頃之
珠幢寶盖霓旆羽節紅旌錦旂各二人相對
前行即最後又有四青童執花捧香侍女捧
桉地鋪錦席前立巨屛左右龍虎將軍侍從
官將兵士二千許人立兩面若有備衛焉復
有金甲大將軍二十六人神王十人次龍虎
二君之外班列肅如也須臾笙簫駭空自西
北而至五色奇光灼爍艶逸一人佩劒持版
而前告纂曰太上道君至矣於是百寶大座
自空而下太上道君侍二眞人二天帝在座
之左右道君坐五色蓮花二眞二帝立侍焉
纂拜首迎謁跪伏於地道君曰子慜念生民
形於章醮刳心抆血感動幽明地司列名盖
化育萬物而五行爲之用五行互有相勝各
有興衰代謝椎遷間不容息是以生之不停
氣氣相續億劫已來未暫輟也得其生者合
於純陽昇天而爲仙得其死者淪於至陰在
地而爲鬼鬼物之中自有優劣强弱剛柔善
惡與人世無異玉皇天尊慮鬼神之肆横害
於人也常命五帝三官檢制部御之律令刑
章罔不明備而季世之民澆僞者衆淳源既
散祅詐萌生不忠於君不孝於家廢三綱五
常之教自投死地由是六天故氣魔鬼之徒
與歷代已來敗軍死將聚結爲黨伐害生民
駕雨乘風因衰伺隙爲種種病中傷甚多亦
有不終天年罹其夭枉者尋於社陽宫出神
呪經授眞人唐平使其流布以救於物民間
有之世人見王翦白起名謂爲虛誕此盖從
來將領生爲兵統死爲鬼帥有功者遷爲法
官殘害者猶居魔屬乘五行敗氣爲瘵爲瘥
然以陽威憚之神呪服之自當弭戢矣今以
神化神呪二經復授於子按而行之以拯護
萬民兆庶也即命侍童披九光之韞以神化
經及三五大齋訣授之於纂曰勉而勤之陰
功尅充眞階可冀也言訖千乘萬騎西北而
舉昇還上清矣纂案經品齋科行於江表疫
毒鋪弭生靈乂康自𣈆及兹普蒙其福者不
可勝紀焉
　　　持齋
無上秘要云昔有道士持齋誦經有一凡人
爲賃作治厨齋堂道士見其用意至日中持
齋因喚與同食食竟爲其說法語此賃人今
隨吾持齋功德甚大可至明日中時復食勿
壞爾齋徒勞無益能如此者將可得免見世
窮厄此人稽首受戒而去暮還家其婦一日
待婿具以道士戒言喻婦婦甚不解遂致嗔
怒賃人不能免其婦意遂壞其齋與婦共食
其後命過天使其人主蜀山千歲樹精𢘆給
其中食其樹茂盛暑夏之月有精進賢者三
人經過依樹而息賢者嘆曰此樹雖涼日已
向中何由得食此人於樹中曰當爲賢者供
設中食無所爲憂須臾食至賢者共食食竟
言曰我覓道道在何所此自然非道也因問
樹曰不審大神可得暫降形見與某相面否
此人於樹空中答曰我非能使人得道者也
具記姓字處所昔常爲道士勸使持齋爲婦
人所壞功德不全致令使我守此樹精不能
得出天以我昔經齋中食令毎至中給我齋
食口不暇食又無縁得遷欲屈賢者爲至我
舍道我如此能爲我建三日齋戒我身便得
昇天賢者感此人意爲尋其家具以其言語
家人如此家人即爲建齋請諸道士燒香誦
經三日謝過此人即得飛行昇入雲中於景
霄之上受書爲散仙人故齋之功德甚重不
可不修此人半日持齋死經一日即時出身
不拘一年而得爲仙故天計功過明之不虧
也夫爲學者可勤持齋戒以期冥感能修之
者必獲昇騰之舉
　　　陰陽雜齋日
三會日
正月七日(舉遷賞會齋)七月七日(慶生中會齋)
十月五日(建生大會齋)三會日三官考覈功
過宜受符籙齋戒呈章以析景福
五臘日
正月一(日名天臘齋)五月五日(名地臘齋七)
月七日(名道德臘齋)十月一日(名民歲臘齋)
十二月節(日名侯王臘齋)
五臘日常當祠獻先亡名爲孝子得福無量
餘日皆是淫祀通前三元日爲人解日皆可
設凈供求福焉
明眞科云甲子日夜半時甲戌日黄昏時已
上天皇眞官下日
甲申日晡時甲午日日中時已上地皇眞官
下日
甲辰日食時甲寅日平旦時已上人皇眞官
下日
右其日修齋五嶽四瀆神君各依方位糾察
善惡無不上聞
又丁卯日日出時丁丑日鷄鳴時已上天皇
眞官下日
又丁酉日日入時丁亥日人定時已上地皇
眞官下日
又丁未日日昳時丁巳日禺中時已上人皇
眞官下日
其日修齋五嶽眞人各遺五神營衛記名仙
籙

雲笈七籤卷之三十七















雲笈七籖卷之三十八仕八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　說戒
　　　說十戒
玉清經本起品云道言昔元始天尊與諸賢
聖億億萬衆處處周旋最後下觀棄賢世界
有一國王名曰德正直利根辯慧爲衆生故
而爲導首遍告國内臣民男女言今得太平
天下無事火災消滅兵刃不起百穀成熟皆
由道恩非自然也何以報道罔極之恩唯當
傾心盡意恭敬供養造立宫觀香花燈燭晨
夕禮誦齋戒悔過以求福祐於是天尊命巨
靈仙人而告王曰子爲一國之主天下所推
凡間之貴不先於此但以正法治化不枉人
民亦足功感上天何煩秘要秘要之道卒難
可聞然秘要之階不過慈善慈善之法不違
科戒戒有多種人亦多品上品之人身先無
犯亦無所持中品之人心有上下觀境即變
以戒自制不令放逸如此之人或受十戒五
戒以自防䕶下品之人惡心萬般難可禁制
下品之中復有二品上品者身欲奉戒或受
一百九十九戒或受觀身三百大戒或受千
二百威儀之戒以自防保令無越逸下品者
身同禽獸雖有人形而無人心縱受其戒終
無所益今且受第二中戒十種科禁入道初
門諸人聞說歡喜抃蹈悉皆俯伏而奉戒言
天尊告曰
第一戒者不得違戾父母師長反逆不孝
第二戒者不得殺生屠害割截物命
第三戒者不得叛逆君王謀害家國
第四戒者不得淫亂骨肉姑姨姊妹及佗婦
　女
第五戒者不得毁謗道法輕泄經文
第六戒者不得汙漫靜壇單衣裸露
第七戒者不得欺淩孤貧奪人財物
第八戒者不得裸露三光厭棄老病
第九戒者不得躭酒任性兩舌惡口
第十戒者不得凶豪自任自作威利
右此十戒當終身奉持
　　　大戒上品(并叙)
太上洞玄靈寶消魔寶眞安志智慧本願大
戒
上品經云太極仙公於天台山靜齋念道稽
首禮拜請問太極法師徐來勒曰弟子有幸
得侍對天尊自聞微言彌綸萬劫洞觀道源
過泰之歡莫有諭也顧玄少好神仙白日飛
騰之道必想上聖𢘆以髣髴大經微逺妙賾
難通將稟口訣釋我冥津洞暢虚漠有無都
盡矣近而未究人生宿世因縁本行之由今
願天尊覺所未悟是時太上玄高眞人嘯咏
步虚洞章歡然含豫輝金顔而言曰子以累
劫念道致太極玉名寄慧人中將獨步玉京
超逸三界巍巍乎太上仙公之任矣故慈心
於天人念度於後學也常以外身濟物有德
而弗名玄都所詮諒不虚矣而謂太極眞人
曰卿受太上虚皇道君之教爲其師保亦必
盡教以高上大洞之淵賾也豈俟彼多陳乎
吾受任忝爲都教之法師至於執卷由子矣
太極眞人答曰此童眞之人名刊金簡才質
清逺景秀太上玄微洞虚故當爲仙公之任
弘道大度者也吾忝受教化愧不足爲彼宗
匠太上有命何敢不傾韞哉衆妙之統仰賴
於法師矣太極眞人又曰夫道無也彌綸無
窮子欲尋之近在我身乃復有也因有以入
無積念以得妙萬物芸芸譬於幻耳皆當歸
空人身亦然身死神逝喻之如屋屋壞則人
不立身敗則神不居當制念以定志靜身以
安神寶氣以存精思慮兼忘冥想内視則身
神並一身神並一近爲眞身也此實由宿世
本行積念累感功濟一切德廕萬物因縁輪
轉罪福相對生死相滅貴賤相使賢愚相傾
貧富相欺善惡相顯其苦無量皆人行願所
得也非道非天非地非人萬物所爲矣正由
心耳此對既鍾亦難脫也弱喪之徒信道者
少宿命者多不積善定念修德理身而欲忽
德忘身强求外物其可得哉既已不尅莫不
傷身矣故有道之士取諸我身無求乎人道
言修身其德乃眞斯之謂也夫學道不受大
智慧道行本願上品大戒無縁上仙也子有
宿命是以見此經其文隱秘立信効心然後
而傳不可妄示不信必發異念異念既生彼
此獲罪是故藏之於無待有應爲仙王者乃
告焉是時雲龍踴躍諸天散華飛香奏煙山
海靜波觸類竄默鬼魅消亡神魔降伏五苦
俱解長離地獄惡者返善信順受福爾乃命
太極侍經仙人劉文靜披雲韞而授經也太
極眞人曰宿世禮奉經師口誦身行布施厄
困願樂三寶君親忠孝逺慕山水栖憩賢儒
虚心有道燒香散華護度一切修道補過信
順宿命靜思忍情其行也上可昇仙度世下
可輪轉富貴生爲人尊容貌偉秀才智清逺
爲人之道莫不具足夫居世富貴笑於貧賤
今報以貧賤居世好殺今報以傷殺居世輕
易笑於醜陋今報以醜陋居世聦明不教於
人今報以頑塞居世常康笑於困病今報以
滯疾居世不信道笑於經教今報以下愚長
與道隔女人居世奪人婿者今報以少寡男
子居世誘人婦女今報以鰥獨居世發心爲
夫妻而後世不得俱生人道死爲鬼魅今報
以本念成於邪病自非大法莫有解其宿纏
而消此邪病矣夫爲父母兄弟姊妹夫妻君
臣師保朋友皆先世所念願爲因縁展轉相
生莫不有對者哉故曰倚伏難窮矣唯學仙
道士當兼忘因縁絶滅生死同歸乎玄以入
妙門能知是者始可與言學道之本也
若見居家妻子當願一切早出愛獄攝意奉戒
若見飮酒當願一切制於命門以逺禍亂
若見彩女當願一切守情忍色志慕賢貞
若見淫人當願一切除棄邪念翹心禁戒
若見婦人當願一切忍割浮華樂道自娱
若見貞人當願一切履信正化日入法門
若見衆人當願一切椎仁無爭懷道安世
若見善人當願一切時刻存念仰軌眞道
若見惡人當願一切棄凶即吉不犯王法
若見貧人當願一切損身施惠後受大福
若見富人當願一切救濟萬物世世受禄
若見貴人當願一切承其教㫖悉令典訓
若見賤人當願一切勤修匪懈各得所爲
若見帝王當願一切奉仰王道孝如父母
若見主相當願一切受其教制四方歸仁
若見兵甲當願一切各念仁心天下讓賢
若見王子當願一切日歌太平係國承家
若見賢人當願一切履行其德道爲世宗
若見法師當願一切明解法度得道無爲
若見栖山道士當願一切悉見法門速得昇
仙
若見教化當願一切親受聖教皆爲淵博
若見聖人當願一切尊禮侍見諸國並瞻
若見仙人當願一切眞道悉成飛昇天堂
若見城郭當願一切嚴整修飾以道爲基
若見大國當願一切歸宗慕德若水注海
若見小國當願一切知止虛沖安其所居
若見巿朝當願一切群賢雲萃悉弘正道
若見靜觀當願一切功德巍巍天人得道
若見齋戒行香當願一切道德日新庠序雅
正
若見誦經當願一切盡上高座咸聞聖音
若見經教當願一切各各受讀禮習普行教
化
若見樓觀當願一切洞觀十方無所隱藏
若見高山當願一切智思無量輔成家國
若見栖憩茂林當願一切安居自在廕庇含
識
若見好學當願一切得成師宗養徒敷教
若見凈手當願一切常執經書無時暫輟
若見善口當願一切耽味洞經日新不厭
若見動足當願一切超步三界飛行上清
若見靜止當願一切滅景停眞安閑空寂
若見飲食當願一切棄累入凈存得道味
若見大藏當願一切除其災害施爲福田
若見疾病當願一切以道自安免此苦厄
若見死喪當願一切學道常存濟度三徒
若見畋獵當願一切不爲始終入爲無罪
若見夷狄當願一切得生中國不生邊地
若見少年當願一切及時學問遂成學名
若見老病當願一切以道攝生不更衰老
若見三光當願一切普明靈曜闇冥即消
若見雲雨當願一切惠澤盈溢無所不宜
若見素雪當願一切常居潔白道遥自在
若見靈風當願一切韞懷披散德流遐邇
若見凈水當願一切洗垢清虛平等其心
若見名香當願一切受兹芳凈衆穢肅然
若見好華當願一切樂散諸聖相好具足
若見車馬當願一切得道無爲乘風駕龍
若見絃歌當願一切翫經嘆法以道娛樂
若見福食當願一切無不飽滿世享天厨德
流後人如水歸海宗廟裔長常居貴盛世與
四輩俱生王家
若見散施當願一切禍滅九陰福起十方德
如山海莫不興隆七祖生天子孫賢忠富貴
巍巍所欲皆從學道飛仙駕雲乘龍道士坐
卧常願我等四大合德同體道眞長存玄都
師友自然濟度十方天下受恩逍遥無爲洞
觀妙門
禮經祝三首(真人口訣云侍經仙童玉女聞)
　(此祝皆歡喜而祐兆身也是大經悉用此)
　(祝而禮拜矣若冥心禮經者亦心祝其文)
　(乃上仙之秘祝也)
　　第一首
樂法以爲妻愛經如珠玉持戒制六情念道
遣所欲淡泊正氣停蕭然神靜嘿天魔並敬
護世世受大福
　　　第二首
鬱鬱家國盛濟濟經道興天人同其願縹緲
入大乘因心立福田靡靡法輪昇七祖生天
堂我身白日騰
　　　第三首
大道洞玄虚有念無不啓煉質入仙眞遂成
金剛體超度三界難地獄五苦解悉歸太上
經靜念稽首禮
太極眞人曰學昇仙之道當立千二百善功
終不受報立功三千白日登天皆濟人應死
之難也施惠其人尤善矣學道當令衆行合
法廣建福田發大慈之心動靜常起道意能
如是也吐納服藥佩符讀經精進終身不倦
豈有不得仙乎人無此德雖服藥佩符讀經
齋戒故終命而不驗矣學士明思要言太極
眞人曰立三百善功可得長存地仙若一切
不全則更從一始而都失前功矣常有其念
在於心膂者則是也若導人作善即爲善功
也太極眞人曰常念嘯咏洞經修行大慈先
人後身揚善化惡斷絶衆縁滅念守虚心如
太玄爲道是求始謂能言神仙之道也太極
眞人曰吾昔受太極智慧十善勸助德戒於
高上大道虚皇世世宗奉修行大法度人甚
易此自然之福也太上以普教天人令各得
本願始入法門長存無爲不受十苦八難罪
對罷散地獄休息三官日日寧閑世世榮樂
咸脫羅綱後生安泰天性恬然所願隨得其
戒如上以傳賢信
十善勸戒曰勸助禮敬三寶供養法師令人
世爲君子賢孝高才榮貴巍巍生爲人尊門
族昌熾
　(三寶者謂道經師也能養生教善行爲人)
　(範是名法師也)
戒曰勸助治寫經書令人世世聦明博聞妙
賾𢘆值聖世見諸經教能誦章句
戒曰勸助建齋凈治令人世世門户高貴身
登天堂飮食自然常居無爲
戒曰勸助香油衆供令人世世芳盛香潔光
明容貌絶偉天姿高秀
戒曰勸助法師法服令人世世閑雅道遥中
國不墜邊夷男女端正冠冕玉佩稱諸身飾
戒曰勸助國王父母子民忠孝令人世世多
嗣男女賢儒不受諸苦
戒曰勸助齋靖讀經令人世世不墮地獄即
昇天堂禮見衆聖速得返形化生王家在意
所欲玩好備足七祖同歡善縁悉備終始榮
樂道法轉至將得仙道
戒曰勸助衆人學經令人世世才智洞達動
靜威儀常爲人師
戒曰勸助一切布施諫諍善事令人世世壽
考富樂常無怨惱
戒曰勸助一切民人除嫉去欲履行衆善令
人世世安樂禍亂不生病者自愈仕宦高遷
爲衆所仰莫不吉祐門户清貴天人愛育神
魔𢘆護常生福地
太極眞人曰人之行惡莫大於嫉殺貪奢驕
淫也若此一在心伐爾年命矣挾之以學神
仙者不亦悲乎
　　　太霄琅書十善十惡
十善既行十惡自息息惡行善大慈德成是
以上品戒云卹死度生救疾治病施惠窮困
割巳濟物奉侍師主營建靜舍書經校定修
齋念道退身讓義不爭功名宣化愚俗諫諍
解惡邊道立井植種果林教化童蒙勸人作
善施爲可法動靜可觀教制可軌行常使然
十善遍行謂之道士不修善功徒勞山林能
信斯㫖勤尋諸戒戒部甚多隨縁所得無數
諸戒無央科律皆輔一神攝於三業三業者
口身心也運動造作善惡無量無量善惡十
爲惡端一者妄言二者綺語三者兩舌四者
罵詈此四口惡返之則善五者貪愛六者竊
盜七者姦淫此三者屬身八者嫉妒九者恚
瞋十者邪癡此三者屬心心業最重爲十惡
根斷絶十惡修十善本實言直語通和講誦
謙讓捨財内外貞潔慶讃懽喜敬信三尊備
此十善十惡永除
　　　思微定志經十戒
一者不殺當念衆生二者不淫犯人婦女三
者不盜取非義財四者不欺善惡反論五者
不醉常思凈行六者宗親和睦無有非親七
者見人善事心助歡喜八者見人有憂助爲
作福九者彼來加我志在不報十者一切未
得道我有不恡經云時有十二年少處世間
樂日日相就共作好食酣飮嬉戲或復論議
持戒之難易天尊以道眼遥見此人前世魯
爲人師而秘恡經典逮諸弟子於道之心亦
復猶豫因此微縁猶可度耳於是
天尊化作凡人從會中過託之乞食因悉共
語諸年少輩復論如初中一人曰我數隨兄
至安樂山見諸道士悉持十戒肅肅甚佳淚
至於死魂神所在亦當不虚但其十戒人持
難悉從耳化人曰持此甚易違此甚難諸人
問化人曰云何持戒則易不持反難化人曰
立身如戒上不畏天子亦不畏鬼神何謂之
難違戒之者悉畏之是難也其中一人曰餘
戒可持惟酒難斷所以者何我先服散散者
發之日非酒不解是故難耳化人曰散發所
須此乃是藥將養四大藥通可通但勿過量
耳一人曰餘事即可妄語其難所以者何若
有密事在尊長前應爲隱諱而人見問不得
欺欺即犯戒是故爲難化人曰事有隱諱而
人見問不得欺欺即犯戒是故爲難化人曰
事有隱諱理有方便此亦可通但勿善惡返
論說其長短耳一人曰餘戒即可唯盜戒難
小小之間以挂犯目化人曰大事實難小小
之間益可愼之而說偈曰
何不受盜戒　不受盜亦難　孰云闇昧中
中有記盜官　取一年年倍　倍倍殊不寬
以手捧熔銅　燒口煮心肝　一朝言此苦
終年猶心酸　何不受此戒　保持必令完
我信彼亦信　在在無不安　安坐招靈人
永享長年歡
一人曰餘戒悉易淫最難斷所以爾者我魯
履斯事數隨兄中食當中食時自云一日精
進無不過理亦謂身後當得此齋戒之福至
是夕夜是我所愍輒來狡獪雖苦加抑迮不
覺已爾每每如此是知最難化人曰色者是
想爾想悉是空何有色邪但先自觀身知身
無寄便知無色何可不忍且淫欲頗恣如飮
鹹水飮多渴多唯死而已何有厭足而說偈
曰
色慾劇於渴　小忍差可度　何爲進鹹水
水鹹益渴故　子能善解渴　當飮天甘露
甘露香且薰　通體皆流布　天人尋香降
玄趣自然悟　熙熙永無爲　長保九天祚
一人曰餘悉可從唯煞難戒所以者何我好
噉鷄一食無鷄了自無味數日便瘦化人曰
賢者肥爲人患瘦即體輕用肥何爲即說偈
曰
賢賢戒其煞　亦無懷煞想　衆生雖微微
亦悉樂生長　如何害彼命　而用以自養
自養今一時　累汝自然爽　長淪三涂中
辛苦還復徃　善惡各有縁　譬如呼有響
何不改此行　慈心以自奬　眞人携手游
逍遥雲景上
說此偈已化人見大威變極道之姿侍從僚
屬鈎天大樂非可目名返於上方諸人悉見
喜懽交集並聞要說意解開悟俱登道果
　　　妙林經二十七戒
元始天尊告諸四衆一切衆生貪着有爲欣
生惡死意雖求生由造死業不持戒行假使
長壽猶如老樹有何殊别若持戒行死補天
官昇仙自在人雖有王公之位上至帝皇死
皆重罪無益魂神受苦不可堪忍善男子汝
等思惟明奉戒行直心行道吾爲汝說天下
萬物無有長存有死有生有成有敗日出則
没月滿則虧從古至今誰能違返若有道德
不生不滅修善者今月亦善今日亦善今時
亦善善善積德諸行修足善念護持令入法
寶戒曰
　　不得盜竊人物　不得妄取人財
　　不得妄言綺語　不得因恨殺人
　　不得貪嗔癡狼　不得慢老欺人
　　不得呪詛毒心　不得罵詈高聲
　　不得呰毁謗人　不得兩舌邪佞
　　不得評人長短　不得好言人惡
　　不得毁善自譽　不得自驕我慢
　　不得畜毒藥人　不得投書讃善
　　不得輕慢經教　不得毁謗聖文
　　不得恃威淩物　不得貪淫好色
　　不得好殺物命　不得耽酒迷狂
　　不得殺生淫祀　不得燒野山林
　　不得評論師長　不得貪惜財賄
　　不得言人陰事
　　　老君二十七戒
行無爲行柔弱行守雌勿先動此上最三行
行無名行清凈行諸善此中最三行
行忠孝行知足行椎讓此下最三行
　右九行二篇八十一章集合爲道舍尊卑
　同科九行備者神仙六行備者壽三行備
　者增年
戒勿費用精神戒勿食含血之物樂其美色
戒勿傷王氣戒勿貪寶貨戒勿忘道戒勿爲
妄動戒勿枝形名道戒勿殺生戒貪功名此
上九戒
戒勿爲耳目鼻口所娱戒常當謙讓戒舉百
事詳心勿惚恫戒勿學邪文戒勿資身好衣
美食戒勿求名譽戒勿貪高榮强求戒勿輕
躁戒勿盈溢此中九戒
戒勿與人諍曲直得失避之戒勿爲諸惡戒
勿厭貧賤强求富貴戒勿多忌諱戒勿稱聖
人大名戒勿强梁戒勿禱祠鬼神戒勿自是
戒勿樂兵此下九戒
　右二十七戒二篇共合爲道淵尊卑同行
　上備者神仙持十八戒備者壽持九戒備
　者增年不横夭矣

雲笈七籖卷之三十八










雲笈七籖卷之三十九仕九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　說戒
　　　老君說一百八十戒(並叙)
昔周之末𧹞王之時始出太平之道太清之
教老君至瑯琊授道與干君干君受道法遂
以得道拜爲真人又傳太平經一百七十卷
甲子十部後帛君篤病從干君授道護病病
得除差遂復得道拜爲眞人今瑯琊有木蘭
樹干帛二君所治處也幽王時老君教胡還
當入漢中過瑯琊干君得見老君老君謂干
君曰吾前授汝助人救命憂念萬民拜署男
女祭酒廣化愚人分布弟子使上感天心下
動地祇當令王者歡心而自頃以來吾遥從
千萬億里觀之諸男女祭酒託老君尊位貪
財好色擅色自用更相是非各謂我心正言
彼非眞利於供養欲人奉己憎惡同道妬賢
嫉才驕恣自大禁止百姓當來從我我道最
正彼非萁也皆不當爾故來相語干吉稽首
再拜伏地叩頭百下唯唯告曰太上從今日
已去不知當何由去諸男女祭酒之重罪令
祭酒輩空活既蒙道祐可得昇仙壽終之後
不入九地下牢之苦非但祭酒復其萬民萬
民無知法則祭酒之罪臣之過咎實在於巳
也唯願太上赦既徃之失署臣脩將來之善
耳臣干吉死罪死罪老君曰可正安意定坐
吾恐大道澆季萬民喪命一二祭酒死入九
幽之下不足痛也吾但念萬民痛耳汝當善
聽記録心中當爲後世作法則敕諸男女祭
酒令改徃行從今之善老君曰人生雖有壽
萬年者若不持戒律與老樹朽石何異寧一
日持戒爲道德之人而死補天官尸解昇仙
世人死有重罪無益魂神魂神受罪耳祭酒
明奉行之乃曰諸祭酒各明聽天下萬民無
有長存人生有死物成有敗日出則没月滿
則缺從古至今誰能長存者唯道德可久耳
今月亦善今日亦善今時亦善諸賢亦善師
甲亦善弟子亦善萬神備具吏兵皆到今吾
以諸賢故念萬民之命故授王甲禁戒重律
當三遍讀之然後說戒曰
第一戒不得多畜僕妾
第二戒不得淫他婦人
第三戒不得盜竊人物
第四戒不得殺傷一切物命
第五戒不得妄取人一錢已上物
第六戒不得妄燒敗人一錢已上物
第七戒不得以食物擲火中
第八戒不得畜猪羊
第九戒不得邪求一切人物
第十戒不得食大蒜及五辛
第十一戒不得作草書與人
第十二戒不得多以書相聞
第十三戒不得以藥落去子
第十四戒不得燒野田山林
第十五戒不得以金銀器食用
第十六戒不得求知軍國事及占吉凶
第十七戒不得妄與兵賊爲親
第十八戒不得妄伐樹木
第十九戒不得妄摘草花
第二十戒不得數見天子官人妄結姻親
第二十一戒不得輕慢弟子邪寵以亂真
第二十二戒不得貪惜財物
第二十三戒不得妄言綺語隔戾嫉妬
第二十四戒不得飮酒食肉
第二十五戒不得多積財物侮蔑孤貧
第二十六戒不得獨食
第二十七戒不得販賣奴婢
第二十八戒不得破人婚姻事
第二十九戒不得持人長短更相嫌恨
第三十戒不得自習妓樂
第三十一戒不得言人惡事猜疑百端
第三十二戒不得言人陰私
第三十三戒不得說人父母本末善惡
第三十四戒不得面譽人屏處論人惡
第三十五戒不得以穢汙之物調戲人
第三十六戒不得以毒藥投淵池江海中
第三十七戒不得獨與宗族爲親
第三十八戒不得輕踈佗人之尊長
第三十九戒不得自殺
第四十戒不得勸人殺
第四十一戒不得别離他人家口
第四十二戒不得因恨殺人
第四十三戒不得投書譛人
第四十四戒不得自用
第四十五戒不得自貴
第四十六戒不得自驕
第四十七戒不得妄鑿地毁山川
第四十八戒不得惡言罵詈
第四十九戒不得以足踏六畜
第五十戒不得掩人目
第五十一戒不得以厭治病
第五十二戒不得希望人物
第五十三戒不得竭水澤
第五十四戒不得評論師長
第五十五戒不得裸形露浴
第五十六戒不得輕慢經教
第五十七戒不得慢老人
第五十八戒不得觀六畜交陰陽
第五十九戒不得調戲於人
第六十戒不得持威勢淩人
第六十一戒不得阿黨所親
第六十二戒不得帶刀杖(若軍中不從此律)
第六十三戒不得多作門户别離居處
第六十四戒不得起瞋恚
第六十五戒不得罵人作奴婢
第六十六戒不得立小便
第六十七戒不得黥奴婢面
第六十八戒不得呪人命死敗亡
第六十九戒不得快人死敗
第七十戒不得亂縱行游
第七十一戒不得張目視人
第七十二戒不得舌吐向天
第七十三戒不得横求人物
第七十四戒不得强乞擾亂百姓
第七十五戒不得爲世俗人賦歛
第七十六戒不得爲世俗人作禮頭主
第七十七戒不得爲人圖山立冢宅起屋
第七十八戒不得上知星文卜相天時
第七十九戒不得漁獵傷煞衆生
第八十戒不得淫泆佗婦别離夫妻
第八十一戒不得視弟子偏頗視弟子當如
　其子
第八十二戒不得奪人瞑中火
第八十三戒不得馳騁世俗吊問死喪宜密
　哀恤之
第八十四戒不得與俗人共相群黨更相嘲
　毁
第八十五戒不得敗人成功言是巳德
第八十六戒不得擇好室舍好牀卧息
第八十七戒不得訾毁人物以爲惡
第八十八戒不得自舉巳物以爲好
第八十九戒不令驚怕令人恐悸
第九十戒不得擇人飲食爲好惡說
第九十一戒不得爲人徃來惡言
第九十二戒不得以縣官中傷人民
第九十三戒不得預人間論議曲直事
第九十四戒不得强取人物以爲恩重
第九十五戒不得冬天發掘地中蟄藏蟲物
第九十六戒不得輕行妄游日月馳騁
第九十七戒不得妄上樹採巢破夘
第九十八戒不得籠罩鳥獸
第九十九戒不得穿人家壁窺看人家内婦
　女
第一百戒不得以穢汙之物投井中
第一百一戒不得塞池井
第一百二戒不得欺誣老人
第一百三戒不得妄發讀人書
第一百四戒不得誘枉良人爲奴婢
第一百五戒不得積聚財寶以招凶禍
第一百六戒不得貪戀居家
第一百七戒不得藏埋器物
第一百八戒不得破壞見錢
第一百九戒不得在平地然火
第一百十戒不得施槍棘著道中
第一百十一戒不得多言弄口舌
第一百十二戒不得以書字之物自投埋於
　厠前
第一百十三戒不得向佗神鬼禮拜
第一百十四戒不得多畜世俗占事之書及
　八神圖皆不得習
第一百十五戒不得與兵人爲侣
第一百十六戒不得便溺生草上及人所食
　之水中
第一百十七戒不得與寡婦親愛
第一百十八戒不得祠祀鬼神以求僥倖
第一百十九戒不得爲人多作忌諱
第一百二十戒不得自多忌諱
第一百二十一戒不得妄輕入江河中浴
第一百二十二戒不得妄假舉人物以爲禮
　賂
第一百二十三戒不得爲人保任劵契買賣
　田宅奴婢之事
第一百二十四戒不得與淫泆之家更相徃
　來
第一百二十五戒不得煉毒藥著器中
第一百二十六戒不得作惡厲聲常當喜笑
第一百二十七戒不得爲人作辭訟知人官
　事
第一百二十八戒不得求密謀之書讀之
第一百二十九戒不得妄鞭打六畜群衆
第一百三十戒不得無故走馬馳車
第一百三十一戒不得以手團食殘嚙衆餚
第一百三十二戒不得驚鳥獸
第一百三十三戒不得向弟子評論人家食
　飲善惡
第一百三十四戒不得妄開决陂湖
第一百三十五戒不得自衒治病病家自當
　來請求乃可徃之
第一百三十六戒不得獨行行與人俱
第一百三十七戒不得爲人謀合私利
第一百三十八戒不得廣求寶物
第一百三十九戒不得帶女人入山皆應别
　岐異室
第一百四十戒不得叛本逐末
第一百四十一戒常當設供養勿作難易
第一百四十二戒常當念清儉法慕清賢鹿
　食牛飲
第一百四十三戒常當愼所投止先行視之
　勿所驚觸
第一百四十四戒常當迴向正一不得俗事
第一百四十五戒常當立大意秉志不得雜
　犯負違三尊教命
第一百四十六戒常當勤避嫌疑不得欺父
　母罔君師
第一百四十七戒常當勤求長生晝夜勿倦
　不得懈慢
第一百四十八戒常當勤避惡處勿貪禄苟
　榮利
第一百四十九戒常當勤服氣斷穀食爲不
　死道不得貪於飲食
第一百五十戒常當勤避凶人不得棄背朋
　友
第一百五十一戒不得每飮食從一邊起及
　嘆吒言其美惡
第一百五十二戒每燒香當爲萬姓請願令
　天下太平不得爲巳
第一百五十三戒凡人呼汝爲祭酒汝勿顧
　畏人自作輕躁爲百姓所不足
第一百五十四戒每得人食常當祝願令主
　人得福一切飽滿
第一百五十五戒常時無事不得多聚會人
　衆飮食狼藉
第一百五十六戒常時無事不得妄受人禮
　敬
第一百五十七戒若入他處必先問賢人善
　士當親依之不得自負
第一百五十八戒若入佗處必先間其國所
　禁忌
第一百五十九戒凡入人家必先問人家尊
　親名諱
第一百六十戒凡至人家不得希望主人飮
　食
第一百六十一戒不得與女人同行
第一百六十二戒不得與男女冥室中共語
第一百六十三戒凡衣物不得過畜三通
第一百六十四戒凡男女不得共坐食飲交
　手授受
第一百六十五戒凡天時災變水旱不調不
　得患厭及其評議
第一百六十六戒凡居世人並惡多善少不
　得悒悒道自䕶法
第一百六十七戒若人有罵汝汝但聽服不
　得應答
第一百六十八戒若人侵謗汝汝但當自啓
　白大道不得憂怖以損精神
第一百六十九戒若人以惡向汝汝重以善
　徃報之不得怨尤
第一百七十戒若人有持物與甲而乙不得
　不得便恨人不與巳
第一百七十一戒若人爲巳聲譽勿喜爲己
　毁辱亦不得嗔怒
第一百七十二戒若人爲巳殺鳥獸魚等皆
　不得食
第一百七十三戒若見殺禽畜命者不得食
第一百七十四戒凡食物見羶敗不得食
第一百七十五戒凡不知所從來物不得食
第一百七十六戒不得絶斷衆生六畜之命
第一百七十七戒若能食菜最佳而不得食
　向王者
第一百七十八戒不得言巳能崇賢重聖吾
　當度汝汝遇眞仙
第一百七十九戒若行無居家可投便止宿
　樹木巖石間諷誦一百八十戒文神自營
　衛汝三重兵賊鬼虎不敢近汝不得少有
　怠慢
第一百八十戒若行戒不犯犯即能悔改徃
　修來勸人奉受念戒不念惡廣度一切五
　拜神眞成汝清志不得轉退
老君告弟子曰徃昔諸賢仙聖皆從一百八
十戒得道道本無形從師得成道可師度師
不可輕弟子稽首再拜受命而退
　　　老君說五戒
老君曰是五戒者持身法之根善男子善女
人願樂善法受持終身不犯是爲清信得經
得法永成道眞於是尹喜聞受既已再拜而
問何故有五
老君曰五者攝一切惡猶天有五精以攝萬
靈地有五行以攝群生人有五藏以攝神明
戒者防也防其失也失而不防則三涂盈逸
天人虚空是故五也尹喜曰大乎戒也何故
失也
老君曰本得無失而得亦無所失(本得無失)
　(爲前身過去已得此戒故於今身而無失)
　(也而今身有失者前身無戒或有而違犯)
　(故有失耳雖有失而於今得受持者則見)
　(生無失後身復善故既失而得亦無所失)
　(前頌云世世受大福即此義也尹喜所問)
　(一失而併舉二失答之是對其後問頓顯)
　(前身此生後身也明人稟道本自無失義)
　(見經中)
老君曰五戒者在天爲五緯天道失戒則見
災祥在地爲五嶽地道失戒則百穀不成在
數爲五行五數失戒則水火相薄金木相傷
在治爲五帝五帝失戒則祚夭身亡在人爲
五臟五臟失戒則性發狂
老君曰是五戒於此而順於彼故煞戒者東
方木也受生氣尚於長養而人犯煞則肝受
其害盜戒者北方水也太陰之精主於閉藏
而人爲盜則腎受其殃淫戒者西方金也少
陰之質男女貞固而人好淫則肺受其沴酒
戒者南方火也太陰之氣物以之成而人好
酒則心受其毒妄語戒者中央土德而人妄
語則脾受其辱五德相資不可虧缺
老君曰此五失一則命不成是故不煞者乃
至無有煞心不盜者乃至無有邪取不淫者
乃至無有邪念不飲酒者乃至無有勢立不
妄語者乃至無有漏泄如是可謂成也
老君曰戒中淫酒能生五惡戒者戒惡也世
之男女歡淫罹於骨肉上慢下暴毁滅天德
沉醉爭訟禍命辱身妄詐欺誑罔有所由六
親相盜非但於他煞害衆生利養身口如此
等輩見生受業永墜諸苦備加五惡無有休
限如有出者當在邊夷短命傷殘夫婦醜惡
及不貞廉貧窮凍露在處不安如有財畜爲
人所奪言說不信人所不親意慮惛塞衆所
慢輕
　　　化胡經十二戒
老君曰戒之不飲酒常當莫念醉五聲味相
和混沌亂正氣
戒之不食肉心當莫念煞含血有形類元氣
所養活
戒之勿罵詈言當禁呪舌罵人爲自罵呪人
爲自殺
戒之勿欺詐言當有成契欺人爲自欺華詞
爲負誓
戒之勿爲盜見利當莫取所利爲臟罪貪利
更相害
戒之勿淫泆常當與色絶陰形相感動子命
爲夭折
戒之勿慳恡有物無過惜富饒當施惠慳貪
後受厄
戒之勿剛强當可自屈折强者必先摧剛者
必先缺
戒之勿視聽耳目當常閉逺視令精散極聽
神潰亂
戒之勿言語其口常當吸語煩則費炁多言
則有失
戒之勿恚怒心懟當莫發金木水火土五行
更相伐
戒之勿淫祀邪鬼能亂眞但當存正念道氣
自扶身
　　　修齋求道當奉十戒
第一戒者心不惡妬無生陰賊檢口愼過想
念在法
第二戒者守仁不煞愍濟群生慈愛廣救潤
及一切
第三戒者守眞讓義不淫不盜常行善念損
巳濟物
第四戒者不色不慾心無放蕩眞潔守慎行
無玷汙
第五戒者口無惡言言不華綺内外忠直不
犯口過
第六戒者斷酒節行調和氣性神不損傷無
犯衆惡
第七戒者不得𡜍人勝孑爭競功名每事遜
讓退身度人
第八戒者不得評論經教訾毁聖文恭心承
法𢘆如對神
第九戒者不得鬭亂口舌評詳四輩天人咎
恨損傷神氣
第十戒者舉動施爲平等一心人和神穆行
常使然
　　　說戒喻
海空智藏經曰譬如有人持漆槃欲渡大海
爾時海中有一魔賊即從此人乞索漆槃其
人聽已思惟念言我今若與必定没死於是
答言今者魔賊汝寧煞我漆槃叵得魔賊復
言汝若不能全與我者恩惠其半是人猶故
心存不與魔賊又言汝若不能惠我半者請
願與我三分之一是人又言寧當俱死終不
與槃魔賊又言唯願大慈哀愍我等施我手
寶是人思惟即自念言是我寶者終不與汝
魔賊又言若復不能與我寶者我今飢窮衆
苦所逼願當濟我如微塵許是人復言然我
今日方當渡海不知東西近逺云何若當與
汝我今身者大海之難何由得徃又恐中路
没水而死恨復何及善男子眞人童子護持
禁戒亦如彼人護惜漆槃不與魔賊善男子
真人童子如是守䕶微妙凈戒亦復如是魔
賊又言汝當信我終不相欺但捨漆槃護持
餘槃以是因縁令汝安穩得至彼岸其人爾
時應自念言我今寧没海中終不毁槃魔賊
又言汝若不能毁漆槃者可欲汝毁手上寶
珍以是因縁令汝安穩得至彼岸如是其人
亦復不毁魔賊又言汝若不能捨手寶亦可
捨汝明珠以是因縁令汝安穩得至彼岸爾
時其人亦復不捨爾時魔賊思惟良久反面
而退於是其人乘漆槃行得到彼岸思惟念
言我今行者魔賊來難我執漆槃堅固不捨
得到彼岸當由我心牢固不捨如是漆槃手
寶明珠足下金鐺護持堅固起造成庫安著
寶槃善男子海空智藏若有衆生䕶持海空
㣲妙凈戒堅持牢固亦如其人護持寶槃亦
復如是矣
雲笈七籖卷之三十九





雲笈七籖卷之四十仕十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　說戒
　　　說百病
老君曰救災解難不如防之爲易療疾治病
不如備之爲吉今人見背不務防之而務救
之不務備之而務藥之故有君者不能保社
稷有身者不能全壽命是以聖人求福於未
兆絶禍於未有蓋災生於稍稍病起於微㣲
人以小善爲無益故不肯爲以小惡爲無損
故不肯改小善不積大德不成小惡不止以
成大罪故摘出其要使知其所生焉乃百病
者也
　喜怒無常是一病　忘義取利是一病
　好色壞德是一病　專心係愛是一病
　憎欲令死是一病　縱貪蔽過是一病
　毁人自譽是一病　擅變自可是一病
　輕口喜言是一病　快意逐非是一病
　以智輕人是一病　乘權縱横是一病
　非人自是是一病　侮易孤弱是一病
　以力勝人是一病威勢自愶是一病
　語欲勝人是一病貸不念償是一病
　曲人自直是一病以直傷人是一病
　惡人自喜是一病喜怒自伐是一病
　愚人自賢是一病以功自與是一病
　名人有非是一病以勞自怨是一病
　以虚爲實是一病喜說人過是一病
　以富驕人是一病以貴輕人是一病
　以貧妬富是一病以賤訕貴是一病
　讒人求媚是一病以德自顯是一病
　敗人成功是一病以私亂公是一病
　好自掩意是一病危人自安是一病
　陰陽嫉妬是一病激厲旁悖是一病
　多憎少愛是一病評論是非是一病
　椎負著人是一病文拒鉤錫是一病
　持人長短是一病假人自信是一病
　施人望報是一病無施責人是一病
　與人追悔是一病好自怨諍是一病
　罵詈蟲畜是一病蠱道厭人是一病
　毁訾高才是一病僧人勝己是一病
　毒藥酖飲是一病心不平等是一病
　以賢嗊嗃是一病追念舊惡是一病
　不受諫喻是一病内踈外親是一病
　投書敗人是一病談愚癡人是一病
　煩苛輕躁是一病擿捶無理是一病
　好自作正是一病多疑少信是一病
　笑顚狂人是一病蹲踞無禮是一病
　醜言惡語是一病輕易老少是一病
　惡態醜對是一病了戾自用是一病
　好喜嗜笑是一病喜禁固人是一病
　詭譎諛諂是一病嗜得懷詐是一病
　兩舌無信是一病乘酒歌横是一病
　罵詈風雨是一病惡言好殺是一病
　教人墮胎是一病干預人事是一病
　孔宂窺視是一病借不念還是一病
　負債逃竊是一病背向異辭是一病
　喜抵捍戾是一病調戲必固是一病
　故迷誤人是一病探巢破卵是一病
　刳胎剖形是一病水火敗傷是一病
　笑盲聾喑是一病教人嫁娶是一病
　教人擿捶是一病教人作惡是一病
　含禍離愛是一病唱禍道非是一病
　見便欲得是一病强奪人物是一病
老君曰能念除此百病則無災累痛疾自愈
濟度苦厄子孫蒙祐矣
　　　崇百藥
老君曰古之聖人其於善也無小而不得其
於惡也無微而不改而能行之可謂餌藥焉
所謂百藥者
　體弱性柔是一藥行寬心和是一藥
　動靜有禮是一藥起居有度是一藥
　近德逺色是一藥除去欲心是一藥
　推分引義是一藥不取非分是一藥
　雖僧猶愛是一藥好相申用是一藥
　爲人願福是一藥救禍濟難是一藥
　教化愚蔽是一藥諫正邪亂是一藥
　戒敕童蒙是一藥開導迷誤是一藥
　扶接老弱是一藥以力助人是一藥
　與窮䘏寡是一藥矜貧救厄是一藥
　位高下士是一藥語言謙遜是一藥
　恭敬卑微是一藥不負宿債是一藥
　愍慰篤信是一藥質言端慤是一藥
　椎直引曲是一藥不爭是非是一藥
　逢侵不鄙是一藥受辱不怨是一藥
　推善隱惡是一藥椎好取醜是一藥
　推多取少是一藥稱嘆賢良是一藥
　見賢自省是一藥不自彰顯是一藥
　推功引苦是一藥不自伐善是一藥
　不掩人功是一藥勞苦不恨是一藥
　懐實信厚是一藥覆蔽陰惡是一藥
　富有假乞是一藥崇進勝己是一藥
　安貧不怨是一藥不自尊大是一藥
　好成人功是一藥不好陰私是一藥
　得失自觀是一藥陰德樹恩是一藥
　生不罵詈是一藥不評論人是一藥
　好言善語是一藥災病自咎是一藥
　苦不假椎是一藥施不望報是一藥
　不罵畜生是一藥爲人祝願是一藥
　心平意等是一藥心靜意定是一藥
　不念舊惡是一藥匡邪弼惡是一藥
　聽諫受化是一藥不干預人是一藥
　忿怒自制是一藥解散思慮是一藥
　尊奉老者是一藥閉門恭肅是一藥
　内修孝悌是一藥蔽惡揚善是一藥
　清廉守分是一藥好飲食人是一藥
　助人執忠是一藥救日月蝕是一藥
　逺嫌避疑是一藥恬惔寬舒是一藥
　尊奉聖文是一藥思神念道是一藥
　宣揚聖化是一藥立功不倦是一藥
　尊天敬地是一藥拜謁三光是一藥
　恬惔無欲是一藥仁順謙讓是一藥
　好生惡殺是一藥不多聚財是一藥
　不犯禁忌是一藥廉潔忠信是一藥
　不多貪財是一藥不燒山木是一藥
　空車助載是一藥直諫忠信是一藥
　喜人有德是一藥赴與窮乏是一藥
　代老負擔是一藥除情去愛是一藥
　慈心愍念是一藥好稱人善是一藥
　因富而施是一藥因貴爲惠是一藥
老君曰此爲百藥也人有疾病皆有過惡陰
掩不見故應以疾病因縁飮食風寒温氣而
起由其人犯違於神致魂逝魄喪不在形中
體肌空虛精炁不守故風寒惡炁得中之是
以聖人雖處幽闇不敢爲非雖居榮禄不敢
爲利度形而衣量分而食雖富且貴不敢恣
欲雖貧且賤不敢犯非是以外無殘暴内無
疾痛可不愼之焉
　　　初眞十戒
天眞言出家超俗皆宿有良契故能獨拔常
倫若愼終如始精至修練當福延七祖慶流
一門所謂九層之臺起於累土千里之行始
於足下乃至功成德就白日昇天於是乎開
度之時宜受初眞之戒其戒有十爾當受之
第一戒者不得陰賊潜謀害物利巳當行陰
　德廣濟群生
第二戒者不得殺害含生以充滋味當行慈
　惠以及昆蟲
第三戒者不得淫邪敗眞穢慢靈氣當守貞
　操使無缺犯
第四戒者不得敗人成功離人骨肉當以道
　助物令九族雍和
第五戒者不得讒毁賢良露才揚巳當稱人
　之美善不自伐其功能
第六戒者不得飮酒過差食肉違禁當調和
　氣性專務清虛
第七戒者不得貪求無厭積財不散當行節
　儉惠卹貧窮
第八戒者不得交游非賢居處穢雜當慕勝
　巳棲集清虛
第九戒者不得不忠不孝不仁不信當盡節
　君親椎誠萬物
第十戒者不得輕忽言笑舉動非眞當持重
　寡詞以道德爲務
能保此十戒始終無虧則天道祐之神明輔
之欲求兇横不可得也若朝爲夕替泄慢正
眞自貽其殃無怨咎於高靈也凡初入道之
子可不勗之
　　　清戒
太玄部卷第八老君傳授經戒儀注訣云凡
受戒及經畢後月晦日半夜不可不齋齋則
清戒清戒竟夜誦之百遍千遍限外無數未
堪如此者不可減九遍他日齋靜行來出入
得誦更不必齋時宜諮師訪友思而行之不
須高聲心口相知在人衆中勿發於口審能
感通上聖正一法文下卷云凡爲道民便受
護身符及三戒進受五戒八戒然後受籙從
前未受戒者受籙之後依次受之誦習通利
恒存思行持憶不謬忘則不犯科未受籙之
時無所呼召受籙已後動靜呼神不行戒者
呼之不至破戒之人吏兵逺身還上天曹考
官便逮致諸厄疾公私災横轗軻衰否所作
不成成功立德捨闇入明施善禳惡以吉除
凶要在行戒神即祐之戒有别文精詳修習
或有不解或有遺忘或有謬誤或冒禁故或
尊上逼迫或畏死犯之皆是招愆悉名破戒
即應懺悔首謝自新也凡違戒者背負鞫言
協道信邪雜事佛俗此爲不專中心懷貳愚
迷猶豫惑障纏深師三誨之必能改革守一
不迴召神有効三誨不悛是爲叛道乖逆師
尊法應奪籙入佛奉俗及元所事師慈愍之
不追咎責怨懟事他棄本逐末雖名奉道實
犯正科諸官不得容受積久知悔更立功乞
還許依聽昇遷矣
　　　太玄都中宫女青律戒
凡修上清之法不得北向及本命之上二處
便溺觸忤玉晨穢慢本眞五犯不得入仙也
十犯被考左官死入地獄三塗之中萬劫還
生不人之道
凡上學之士受三天正法四明之科佩帶真
文出入三光及宜卧息不得露頭不著巾帽
及脫衣露形毁慢身神耻辱眞文令眞靈逺
逝空尸獨在三犯不得入仙也五犯死入地
獄萬劫還生不人之道
凡上學之士受三天正法四極明科妄入殗
穢哭泣悲淚吊問死喪五犯伐功斷事不得
入仙也十犯死入地獄萬劫還生不人之道
　　　太上黄素四十四方經戒
凡道士存思上法及修學太一事皆禁見死
尸血穢之物當以眞硃一銖散入水中因以
洗目潄口並洗手足微呪曰
三元上道太一䕶形司命公子五神黄寧血
尸散滅凶穢沉零七液纏注五臟華生令我
仙度長亨利貞
凡道士受學長生法不得稱死事稱死事者
則生氣變動不居常宅故炁運入魂神離棄
是以惡炁游尸陳其間孔矣持病將死之漸
也眞一條檢經云夫立功德者不得觸禁犯
忌當與身神相和不可更相尅賊更相尅賊
則生災起禍也夫消災散禍不得用本命行
年如用本命行年賊害汝身
　　　金書仙誌戒
夫學仙之人勿北向便曲仰視三光勿北向
理髪解脫衣裳勿北向唾罵犯破毁王破謂
歲下辰也王謂王炁之所在也勿怒見日月
星辰勿以八節日行威刑勿以月朔日怒恚
勿以三月三日食百草心勿以四月八日殺
草伐樹勿以五月五日見血物勿以六月六
日起土勿以七月七日思存惡事勿以八月
四日巿履屐附足之物勿以九月九日起牀
蓆勿以十月五日罰責人也勿以十一月十
一日不沐浴勿以十二月三日不齋燒香念
仙也諸如此忌天人大禁三官告察以是爲
重罪矣或令人三魂七魄流競或胎神所憎
三官受惡之時也是以惡夢交於丹心妖魅
乘其朱闕精液觸犯神眞煩惱流變多禁莫
識其術子能奉修則爲仙才不奉天禁則爲
傷敗
受法之身不入産婦之户及不見尸者謂異
處斷隔於來徃則乃朝禮無廢不拘日數之
限若家無隔異者四十五日外方得朝禮
正一法文下卷云協道信邪此爲不專中心
懷貳愚迷猶豫是爲叛道乖逆師尊法應奪
筭
太上黄素四十四方經云凡修太一之事及
行上法存神之道愼不可見尸及血穢之物
見一尸則一年不得行事又却傾一年之功
然此帝一之科常却罰於既徃又進塞於將
來若一年三見尸者則罰功斷事各三年也
若過見二十四尸者皆不得復行太一以求
仙也
凡修受上法及雌一太一之事者兆身中三
魂五神之炁常薰於巾服之中七魄九靈餘
精常棲於履屐之下是以道士學長生不死
不得雜席而寢故衣褐之服不借非巳之炁
履屐之物常惡土穢之糞亦不故使雜人犯
觸以驚三魂
凡道士吐納和炁存神服霞修求長生之事
愼不可食五葷之菜及爲酒色之病敗也是
故古之神人云五葷爲伐藏之斧斤酒色爲
喪身之棺槨夫能斷斧斤之所傷塞棺槨之
死宅者然後可以陟長生之途徑漸神仙之
蹊路乎
凡存修太一之事欲有所禮願愼不可叩頭
叩頭者則傾九天動千眞神官迴覆泥丸倒
懸天帝號於上府太一泣於中田數如此者
則存念無益三眞棄宫七神漂散玄宅納凶
是爲太一五神之至忌也故古之眞人但心
存叩頭運精感而行事不因頰顙以析靈也
凡修行太一之事眞人之道不得有所禮拜
禮拜亦帝君五神之所忌也若有所精思行
禮願之時但心拜而已不形屈也
　　　上清大洞戒
凡修雌一之法不得哀哭哀哭感則五神號
於上府太一泣於中田神喪精亡靈真去身
空尸獨立復何仙冀哉不得見尸一年不得
行事却傾一年之功若一年見三尸者則三
年不得行事亦却三年之功見二十四尸子
失道矣前文太素亦與此大同小異矣亦不
得言稱死事恚怒願己之死言滿四十不得
爲眞人以爲棄生之罪三年身亡滅矣不得
衣五色衣裳敷華好服則眞靈去身淫邪内
發馳心猖獗潜逸赤子飛飈長離玄宫破形
解骸身死名滅若衣服勿雜色蘭布之服可
以終日詠誦洞章奚求不得乘雲駕龍道遥
太極
　　　靈寶戒
眞仙内科云玄功之人常布衣草履不得榮
華之服犯者失道祖父母巳父母同法可拜
不同法不得拜叔伯以下不同法亦不得拜
犯者身亡父母吉會不得預坐父母兄弟妻
子同契雖有骨血之親皆不得同牀而坐同
盤而食其法不同皆爲尸穢犯者失道夫妻
不得同室而寢若邪念在心長失道矣自非
同盟不得同室而寢自非同契不得同牀而
坐同盤而食同衣而服犯者失道
凡身荷仙官靈籙不得妄拜妄哀不得妄哭
凡於父母國君官長二千石刺史三公皆設
敬不得即誤禮拜
　　　受持八戒齋文
劉宋朝陸先生脩靜上啓
元始天尊無極大道感應靈聖一切神明今
有善男子善女人等求欲受持八戒清齋一
日一夜用以檢御身心滅諸三業罪惱者故
洞神經第十二云夫齋以齊整身心爲急身
心齊整保無亂敗起發多端大略有八
一者不得殺生以自活
二者不得婬慾以爲悅
三者不得盜他物以自供給
四者不得妄語以爲能
五者不得醉酒以恣意
六者不得雜卧高廣大牀
七者不得普習香油以爲華飾
八者不得躭著歌舞以作倡伎
今日善男子善女人等人若能不犯此之八
事則八敗無從以起則八成自然而立立久
不失則延年保命神通洞達是故齋者受持
八戒思眞行道通而無窮顯驗必速皆如所
期也今請受既畢再拜起奉戒而退

雲笈七籖卷之四十










雲笈七籖卷之四十一攝一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　七籤雜法
　　　沐浴
太上素靈經云太上曰兆之爲道存思大洞
眞經每先自清齋沐浴蘭湯
太上靈寶無量度人上品妙經云道言行道
之日皆當香湯沐浴
黄籙簡文經云奉經威儀登齋誦經當沐浴
以精進若神氣不清則魂爽奔落
紫虚元君内傳云夫建志内學養神求仙者
常當數沐浴以致靈氣玉女降祥不沐浴者
故氣前來三宫穢汙
仙公請問經云經洿不以香水洗沐則魂魄
奔落爲他鬼所拘録
三元品戒曰常以正月十五日七月十五日
十月十五日平旦中夜沐浴東向以杓迴香
湯左轉三十二遍閉目思日光在左目上月
光在右目上五星纏絡頭上五雲蓋體四靈
侍衛訖便叩齒三十二通祝曰
天澄氣清五色高明日月吐暉灌我身形神
津内澳香湯鍊形光景洞躍煥映上清氣不
受塵五府納靈罪滅三塗禍消九冥惡根斷
絶福慶自生今日大願一切告盟身受開度
昇入帝庭畢仰咽液三十二通止便洗沐畢
冠帶衣服又叩齒十二通祝曰
五濁以清八景以明今日受鍊罪滅福生長
與五帝齊參上靈祝畢便出户入室依法行
道夫每經一殗皆須沐浴修眞致靈特宜清
凈不則多病侍經眞官計人罪過沐浴香湯
用竹葉桃枝柏葉蘭香等分内水中煑十數
沸布囊濾之去滓加五香用之最精
太丹隱書洞眞玄經云五香沐浴者青木香
也青木華葉五節五五相結故辟惡氣檢魂
魄制鬼煙致靈迹以其有五五之節所以爲
益於人耶此香多生滄浪之東故東方之神
人名之爲青木之香焉又云燒青木薰陸安
息膠於寢室頭首之際者以開通五濁之臭
絶止魔邪之炁直上衝天四十里此香之煙
也破濁臭之炁開邪穢之霧故天人玉女太
一帝皇隨香炁而來下憩子之面目間焉燒
香夜特亦常存而爲之
黄氣陽精三道順行經云上學之士服日月
皇華金精飛根黄氣之道當以立春之日清
朝煮白芷桃皮青木香三種東向沐浴
西王母寶神起居玉經云數澡浴要至甲子
當沐浴不爾當以幾(音/羈)月日旦使人通靈浴
不患數患人不能耳蕩練尸臭而眞氣來入
又云太上九變十化易新經曰若履殗穢及
諸不凈處當洗澡浴盥解形以除之其法用
竹葉十兩桃皮削取白四兩以清水一斛二
斗於釜中煑之令一沸出適寒温以浴形即
萬殗消除也既以除殗又辟濕痺瘡癢之疾
且竹虚素而内白桃即却邪而折穢故用此
二物以消形中之滓濁也天人下遊既返未
嘗不用此水以自蕩也至於世間符水祝漱
外舍之近術皆莫比於此方也若浴者蓋佳
但不用此水以沐耳
三皇經云凡齋戒沐浴皆當盥汰五香湯五
香湯法用蘭香一觔荆花一觔零陵香一觔
青木香一觔白檀一觔凡五物切之以水二
斛五斗煑取一斛二斗以自洗浴也此湯辟
惡除不祥炁降神靈用之以沐並治頭風
太上七晨素經云每以月一日十五日二十
三日一月三取三川之水一斛(一經云三川)
(水取三江口水一經云取三井水亦佳)鷄舌
青木香零陵香薰陸香沉香五種各一兩擣
内水中煑之水沸便出盛器之中安著牀上
書通明符著中以浴未解衣先東向叩齒二
十四通思頭上有七星華蓋紫雲覆滿一室
神童散香在左玉女執巾在右畢取水含仰
漱左右三通祝曰
三光朗照五神澄清天無浮翳地無飛塵沐
浴東井受胎返形三練九戒内外齊精玉女
執巾玉童散靈體香骨芳上造玉庭長保元
吉天地俱并畢脫衣東向先漱口三過次洗
手面然後而浴也浴畢轉西向陰祝曰
浣濁除塵洗穢返新改易故胎永受太眞事
訖取符沉著井中天帝君沐浴上法受之元
始天王按法修行體香骨芳得爲帝皇傳付
天帝君修行得流精紫光覆冠帝身天帝君
傳南極上元君上元君修行得流芳上徹香
聞三清傳付太微天帝君修行五方自生神
芝來會帝房傳付上聖金闕君金闕君修行
面生玉澤體發奇光傳付上相青童君青童
君修行香充三清光映十方此之妙道非世
所行秘在南極紫房之内有分應仙當得此
經按文修行三元紫房體生玉澤面發奇光
神聦奇朗究徹無窮能行其道白日登晨
外國放品經云沐浴金門冠帶神輝學同天
人壽極二儀高上合懽萬仙緫歸正虚結符
永無傾危
　　　沐浴七事獲七福
沐浴身心經云沐浴内凈者虛心無垢外凈
者身垢盡除存念眞一離諸色染證入無爲
進品聖階諸天紀善調湯之人功德無量天
眞皇人復白
天尊未審五種香湯獲七福因何者爲是何
所修行有何勝業願更開曉天尊答曰五香
者一者白芷能去三尸二者桃皮能辟邪氣
三者柏葉能降眞仙四者零陵能集靈聖五
者青木香能消穢召眞此之五香有斯五德
七福因者一者上善水二者火薪三者香藥
四者浴衣五者澡豆六者凈巾七者蜜湯此
七福因能成七果一者常生中國爲男子身
二者身相具足三者身體光明眼瞳徹視四
者髭髪紺青圓光映項五者唇朱口香四十
二齒六者兩手過膝七者心聦意慧通了三
洞經法
　　　沐浴吉日
正月十日沐浴令人齒堅
二月八日沐浴令人輕健
三月六日沐浴令人無厄
四月四日沐浴令人無訟
五月一日沐浴令人身光
六月二十七日沐浴令人輕健
七月二十五日沐浴令人進道
八月二十二日沐浴令人無非禍
九月二十日沐浴令人辟兵
十月十八日沐浴令人長壽
十一月十五日沐浴令人不憂畏
十二月十三日沐浴得玉女侍房
洞玄眞一五稱符上經云黄帝曰天老以小
兆未知天炁故受兆靈寶五稱符經按東井
讖清潔吉日沐浴齋凈受靈寶符
正月十日人定時
二月八日黄昏時
三月六日日入時
四月四日日眣時
五月一日日中時二十九日已時
六月二十七日食時
七月二十五日早食時
八月二十二日日出時
九月二十日鷄三鳴時
十月十八日鷄初鳴時
十一月十五日過夜半時
十二月十三日夜半時此皆當天炁月宿東
井時與神仙合會此日蘭湯沐浴已也
老君河圖修身戒云
正月十日人定時沐浴除過無極
二月八日黄昏時沐浴除過二千
三月六日日入時沐浴除過三百
四月十三日夜半時沐浴除過二十
五月一日日眣時沐浴除過二十
六月二十七日日中時沐浴除過六百六十
七月七日日中時沐浴除過七百三十
八月二十五日人定時沐浴除過七十
九月二十日日出時沐浴除過九百六十
十月二十八日平旦時沐浴頭白返黑壽同
仙人除過無極
十一月四日鷄鳴時沐浴除過二十三
十二月三十日夜半時沐浴除過三千
洞玄二十四生圖經云天河灌東井石景水
母精圓光拂靈曜玄暉瑩高明元始披重夜
天人逐月生沐浴瀾池上龍負長更瓶金童
灑香華玉女流五星冠帶濯玉津鍊度五仙
形體香萬神降乘景登高清
洞眞太上黄素四十四方經云凡存念上道
呪除三尸之時常當採取白芷草根及青木
香合以東流水煑取其汁以沐浴於身辟諸
血尸惡炁可和香燒之以致神明若無青木
香者亦可單用白芷
清虛眞人曰每至甲子必當沐浴
紫微夫人曰沐浴不欲數者𩲸之性也性違
𩲸返是鍊其濁穢𩲸自亡矣
眞誥云南嶽夫人曰浴不厭數患人不能耳
數則蕩鍊尸臭而眞炁來入
金房度命上經云修度命迴年之道每以六
癸之日取北泉之水一斛就本命曰取白芷
桃皮柏葉各一觔合煮令沸正中而浴臨浴
之時向本命叩齒九通思玉童三人執巾在
左玉女二人擎香在右紫雲華蓋覆到前後
微祝曰
天地洞清洗穢除塵鍊化九道返形太眞百
關納靈節節受新清虚監映内外敷陳日吉
時良度命迴年玉童玉女爲我執巾玄靈紫
蓋冠帶我身使我長生天地同根畢便浴浴
訖還入室東首而卧取粉自飾通身令帀仍
摩兩掌令熱拭面二七又微祝曰
天朗炁清我身已精塵穢消除九孔受靈使
我變易還返童形引骨更生體映玉光面發
金容
洞神經第十二云上元齋者用雲水三斛青
木香四兩眞檀七兩玄參二兩四種合煑一
沸清澄適寒温先沐後浴此難辦者用桃皮
竹葉剉之水一二斛隨多少煮一沸令有香
氣人人作浴内外同用之辟惡除不祥沐浴
室令香凈勿近圊溷勿逼井竈勿侵堂壇勿
用穢地故厠牢獄尸柩堂居皆不可用
　　　櫛沐浴
道書云凡道士理髪將髻及沐頭將散髮之
時先叩齒七通乃祝曰
太帝散華玄歸大神今日元吉理髪沐塵辟
惡除患長生神仙畢乃髻之竟又叩齒七通
都畢此名爲太帝散華理髪内法令人終年
不病耳目聦明頭腦不痛
凡道士浴身及洗手面之時先臨水叩齒三
通乃祝曰
四大開朗天地爲常玄水澡穢辟除不祥雙
童守門七靈安房雲津鍊灌萬炁混康内外
利貞保兹黄裳祝畢又叩齒三通乃洗手面
此名爲澡穢除凶七房祝法常能行之者使
人神明血淨辟諸凶氣
　　　解穢(并叙)
夫神氣清虚眞靈所守身心混濁邪氣害人
入靖思眞要須清潔不履衆惡吉祥止焉道
士女官受法已後特忌殗穢諸不宜者不在
履限
玄都律曰民家淹洿不過晦朔不得入治哭
亦三日穢三年之喪未滿百日並不得書符
奏章朝眞入靖違者奪筭一紀
太極法師曰道士女官先無淹穢哭亦不淹
唯須佩籙者身或被縣官繫閉出後香湯沐
浴解淹穢三日已後始得入靖夫淹忌臨屍
入産婦室及喪家齋食產家三日并滿月及
見喪車靈堂六畜生產抱嬰兒胎穢哭泣不
得言死亡事及不祥事午前忌之不得見血
肉死禽獸寢卧櫛髪飲食便曲並不得向北
便曲不得視三光餐十二辰肉魚臊五辛並
忌若婦人有經通不得近亦不得與同房寢
卧並造醮食及近道場如夢洩亦須解穢若
見死柩喪車速存火從自己心中直出徃燒
之赫然死柩喪車並爲灰燼便想烈風吹之
又閉目内視令火自焚舉體潔白見穢氣消
滅即解矣又存一眞人頭戴籙中九鳳眞官
口中含水噴洒穢亦消解乃朱書解穢符(在/符)
(經/本)書時三叩齒稱合明天帝日閉氣書之置
水中以刀子左攪水三帀想見北斗星在水
中祝曰
百淹之鬼速走萬里不走斬死西方白童子
急急如律令則含水噴洒穢氣都散歲除日
不浴元日不沐尋常五日一浴十日一沐(皆)
(用桃竹)
　　　朝禮
朝眞儀云每月一日十五日三元日庚申甲
寅甲子八節三會本命等日並須朝禮若與
戊辰戊戌天父天母殺害日常日殺同者即
不可爲之凡朝禮先一日以桃湯澡浴如法
(在解穢篇中)並不得食葱薤韭蒜乳酪等至
其日更潔衣服執香爐至靖户外叩齒三通
微祝曰
守靖玉女四明功曹今欲朝禮願通達上聞
便開門先進左足至香案前置罏案上執簡
平立臨目叩齒三通存思玉童玉女在香案
左右即長跪三捻香訖起平立又微僂身發
罏祝曰
太上玄元五靈老君當召功曹使者左右龍
虎君捧香使者三氣正神急上關啓三天太
上玄元道君(臣)今正爾燒香朝眞願得九天
正眞生氣降(臣)身中令臣所啓速達逕御
太清紫微宫眞玄元大道君(凡前)畢起存心
若至金闕前再拜訖又長跪叩齒二十四通
祝曰
正一盟威弟子(某甲)稽首歸身歸神歸命
太清玄元無極大道太上老君太上丈人天
帝君天帝丈人九老仙都君九炁丈人百千
萬重道炁千二百官君太清玉陛下(臣)幸資
夙慶得奉道眞竊不自揆輒希長生誓已立
功修德乞願赦(臣)積生已來至於今日所犯
元惡重罪咸賜蕩除許臣自新補復前咎令
九祖父母幽魂苦爽皆下拔九幽上昇天衢
令(臣)修道克合誠精削除死籍注上玄籙闔
門之内共保元吉生成之惠實在於此(臣某)
叩頭便(以簡即叩頭)謹啓(若更有佗事任隨)
(意言之但不得繁矣)訖又再拜便於禮處伏
地以簡叩頭搏頰訖復罏祝曰
香官使者左右龍虎君捧香使者三氣正神
當令朝眞之所自然降金丹玉芝之英百靈
衆眞交會在此香火案前令臣修道克合至
眞闔門受福天下蒙恩仙童玉女侍衛香煙
傳奏所啓徑御
至眞帝前燒(香時勿反顧顧則忤眞氣致哀)
(應又勿囂喧使至平明須了矣)
　　　太素眞人隱朝禮願上仙法
受大洞上訣施行雌一讀太丹隱玄五晨金
華經者常月密朝太素三元君以正月十日
二月九日三月八日四月七日五月六日六
月五日七月四日八月三日九月二日十月
十一日十一月十二日十二月十三日夜於
寢靜之室燒香北向心存三君再拜訖坐卧
任意稽首心祝曰
謹啓太上大道高虚玉晨太素紫宫三元帝
君中央黄老無英白元玉皇大帝五老高眞
太極皇精玄皇玉君某是大洞三景弟子謹
以吉日之夜天關九開之間上聞太上太素
三元玉皇眞君前乞得長生世上壽無億年
時乘黄晨緑蓋龍轅上詣紫庭役使萬神侍
衛四明太素帝君畢常當行之勿令人知也
此太極眞人隱朝三元夜禮願之道也昔常
安季仲子不知他道又亦不施行太丹之事
三元之法唯偶得此隱朝之道按行之三十
年得乘雲駕欻昇入玄洲仙人王履氷趙雙
成范叔友管平阿李明延安生之輩皆得此
道而昇崑崙之房或在神洲或在三玄宫也
　　　朝極
(㫖曰月用一日一年有四日不同常步日及)
(上生日不同者及同者並依常法竟各依時)
(王朝若甲子日八節日與四時同者亦止一)
(步而爲二朝以王星爲始若欲各步各朝以)
(午時朝極子時朝中元旨曰春正月一日二)
(月二十日三月二十七日)㫖曰步綱畢正身
入斗魁中東向視歲星象在肝中(步畢仍於)
(弼上左迴身左足先下入魁中對天樞下陰)
(精弼星之間東向右足併立閉氣臨目存歳)
(星精象圓如珠青光照洞從天來下飛入我)
(口小開口受而吞之逕在肝中内外合映良)
(乆乃通氣開目餘星皆仿此各依本色及所)
(生之藏㫖曰再拜好安處兩足拜跪勿令犯)
(諸星綱跪長極並當以膝綱上不爾不得也)
(㫖曰心祝曰)
太歲元神木公九元陽華玄氣盡來入身㫖
曰祝畢叩齒九通(畢起左迴登天樞而出若)
(值六甲日仍左行步三臺非六甲日左行諸)
(五星綱口餘四朝仿此㫖曰夏四月八日五)
(月六日六月十八日㫖)曰正身入斗魁中南
向視熒惑星象在心中再拜跪心祝曰
南上元神火陽四光仲離丹水來入丹房㫖
曰祝畢叩齒九通畢起出㫖曰秋(七月七日)
(八月二十日九月九日)㫖曰正身入斗魁中
西向視太白星象在肺中再拜跪心祝曰西
上太玄金精七通玉元二帝氣迴胎腦㫖曰
祝畢叩齒九通畢起出旨曰冬(十月五日十)
(一月三日十二月六日)㫖曰正身入斗魁中
北向視辰星象在腎中(十月十一月在左腎)
(十二月在右腎)再拜跪心祝曰
北玄紫辰金車水元龍胎化靈來入一身㫖
曰祝畢叩齒九通畢(起出甲子日八節日正)
(身入斗魁中弼星後入陰精弼星中間對向)
(眞人星令得拜跪)㫖曰向眞人星存鎭星象
在脾中再拜跪心祝曰
太極九眞流康陰根飛一却蓋來入泥丸㫖
曰祝畢叩齒九通畢(起出若值六甲日即步)
(三臺非六甲日乃便步五星)行之十四年七
星之精下化成神人並乘流零八景丹玄斑
雲俱來詣子拜子仙官授子眞符道成皆登
上清昇太微宫(注云五嶽君四極眞人太極)
(眞人各有獻送具在經文)
　　　朝玉晨君
正月四日　二月八日　三月十五日　四
月八日　五月九日　六月六日　七月七
日　八月八日　九月九日　十月五日
十一月三日　十二月十二日
太上大道玉晨君常以此日中登玉霄琳房
四眄天下有志節逺遊之心者子至其日平
旦日出時北向再拜亦可於中靜(出庭壇燒)
(香北望乃拜雨雪於靜室中)自陳本懷所願
曰糞土小兆男某謹上啓
太上玉晨玄皇大道君(某)以思眞願仙歸心
奉朝伏希眄鑒矜允誠請原赦某歷劫之殃
考一生之罪咎學道修身克蒙感遂長生度
世登侍霄房畢嚥液三十過(伏席叩搏使心)
(形慊極良久起跪嚥液也)
　　　朝青童君
東海青童君常以丁卯日登方諸東華臺四
望子以此日常可向日再拜日出行之(至其)
(日時出於庭壇施香案如法乃拜若所居不)
(早見日者當視東方昕昕然即可爲之其方)
(諸山既在會稽東小近南若夏月日出東北)
(乃不可每正向日出要當向山所在爲之值)
(雨雪則於靜室中存而朝之長跪曰)
糞土小兆男生姓名謹上啓
九微太眞玉明青保王金闕上相大司命高
晨師東海玉明青華小童道君某以塵濁罪
穢願樂清虚乞霑所望仰蒙濟拔所以幽明
考譴並希赦蕩業預仙階侍謁靈景(因伏席)
(叩搏使心形慊極又再拜)可因此以服日精
(九月已後正月已前日出同在其方非其月)
(則拜畢轉身正對日行諸服飛華水母奔日)
(五帝等法亦可正爾吸日精霞九嚥之)
　　　隱朝胎元法
學生之法不可泣淚及多唾泄此皆爲損液
漏津使喉腦大竭是以眞人道士常吐納嚥
沫以和六液常以本命之日向其方面叩齒
三通心存再拜而微祝曰
太一鎭生三炁合眞室胎上景母玄父元生
我五藏攝我精神下灌玉液上朝泥丸夕鍊
七魄朝和三魂右命玉華左嘯金晨令我神
仙役靈使神常保利津飛行十天祝畢又心
拜四方叩齒三通此名爲太山上呪生隱朝
胎元之道常能行之令人魂魄保守長生神
仙
　　　朝禮九天魂魄帝君求仙上法
常以月三日九日十六日平旦向日九拜九
揖亦可心拜仰頭叩齒二十四通微祝曰
天魂九纏上帝尊神太陽日精金門變仙小
兆(王甲)敢奏微言今日上告八願開陳請施
禮願仰希玄恩蒼龍朱鳳策轡紫軒五雲交
蔭六炁扇塵高上曲眄三元降眞二景纏絡
我道欣欣心朗耳聰目明色鮮體輕骨昇面
發華顔羽服生形飛造帝晨畢仰天引日精
四十五嚥止行此三年目明徹視洞睹無窮
面有金容體生玉津九年能行身外無影飛
空玄虛也若天陰無日於密室心存行之亦
感於自然也
又以月五日十五日二十五日此三日皆以
人定時向月九拜九揖亦可心拜仰頭向月
叩齒十六通祝曰
魂精魄靈九天同生石景水母太陰朗明徘
徊月宫治鍊金庭二景合原上吉時清八會
交帶我願克成願光願容願鮮願榮願神願
仙飛行上清畢仰引月精四十五嚥止
魂精帝君即九天司命部九天之魂精下統
後學筭命也帝君鎭在日門金庭之内魄靈
帝君即九天丞相主九天之魄靈下統後學
之録籍也鎭在月宫琳琅之都
凡修上道旦夕坐起卧息常當存念日在頭
上月在口中魂精帝君在泥丸魄靈帝君在
明堂心存目想常使彷佛將其踰年眞形見
也青白分也九年能乘空飛行上登晨燈之
館遊宴虹映之山也
　　　朝太素三元君(受行先進洞房之事)
　　　(者依此朝若未修其道者則不得爲)
　　　(之)
正月九日　二月八日　三月七日　四月
六日　五月五日　六月四日　七月三日
八月二日　九月一日　十月十日　十一
月十一日　十二月十二日
夜用子時左右於寢靜北向六再拜訖起跪
(施香案具冠服再拜訖更一拜便長跪曰)
謹啓
太上大道高聖玉晨太素紫宫八靈三元君
中央黄老君無英白元太帝五老高眞上仙
太極皇精三皇玉君大洞三景弟子某謹以
吉日之夜天關九開之門上聞太上玉皇眞
君乞得長生世上壽無億年時乘黄晨龍轅
上詣紫庭役使萬神侍衛四明畢勿令人知
太素三元君女子也德凝虚無神高太上教
制天眞領理萬炁三元君乃一女子耳積感
瓊琅虚生霄晨結煙散景道陵玉眞夫三元
君之出遊也則日月傾曜烈燭拔根八風揚
波飈蕩幽源連暉九萬高霄儛晨絳霞鬱敷
黄雲九纏於是五老啓途太帝扶軒西皇秉
節東華揚旛九天爲之顚徊太無爲之起煙
幽炁隱藹八景連塵顧眄羅於無上俯仰周
于百圓大哉高皇是曰太素三元君夜在密
室常存三元君來在室中心拜心語如是不
替則所向如願萬事克和此爲眞人致神仙
之要法也
太素三元君服紫炁浮雲錦帔九色龍錦羽
裙建寶琅扶晨羽冠腰流金火鈴虎符龍書
而坐空中焉膝下常有緑丹青三素之雲炁
鬱然冠其形也太素三元君常詠曰
太無連玉清三曜洞高明八素迴晨風散雲
藹飛靈圓輪擲崆峒金映冠天精玉華結五
老紫煙運霄軿乘炁蕩玄房委順扶所經金
姿曜九霞玉質躍寒庭幽童迴孩眄老艾還
返嬰帝一固泥丸九眞保黄寧視眄萬劫外
齊此九天傾若存念之時當諷此詠之作云
是玉清上宫之唱以和於形魂之炁也若存
三元君者首作頽雲三角髻餘髪散垂至腰
中髻上乃冠扶晨冠耳子存感致若亦將見
之於紫房及左右也此者之間當有太素玉
女三寶眞人來降於子矣欲行此道常當别
寢獨處不雜他人每事亦爾非唯此一事而
已


雲笈七籖卷之四十一


雲笈七籖卷之四十二攝二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　存思
　　　存大洞眞經三十九眞法(出三十九/章經)
太微小童
讀高上虚皇君道經當思太微小童干景精
眞氣赤色煥煥從兆泥丸中入下布兆身舌
本之下血液之府畢微祝曰
眞氣下流充幽關鎭神固精塞死源(玉)經慧
朗通萬神爲我致眞命長存拔度七祖返胎
仙畢引赤氣三嚥止便讀玉經畢又祝曰
天有大隱生之靈寶稱曰明梁上之氣守我
絶塞之下户更受生牢門之外乃又召益元
之羽童列於緑室之軒使解七祖百結隨風
離根配天遷基達變入玄玉清隱文又祝曰
元氣非本生五塗承靈出雌雄寄神化森羅
邃幽鬱玉音響太和萬唱元中發仙庭迴九
變百混同得一易有合虚中俱入帝堂室畢
此高上祝秘文泄之七祖充責
太一尊神
讀上皇玉虚君道經當思太一尊神務猶收
眞氣紫色爛爛從兆泥丸中入下布兆玉枕
之下泥丸之後户畢微祝曰
太一保命固神定生爲我上招帝眞之氣下
布紫户之庭玉經仰徹九元朗明七祖同歡
俱昇上清畢引紫氣三嚥止便讀玉經畢又
祝曰
兆身常死關結胎害百神百神解胎結披散
胞内根七世入帝室一體合神仙神仙會玉
堂七祖生南宫併帶理明初同席孩道康萬
眞守身形是日藏初明帝一迴雌雄保鎭百
神門閉塞萬邪户受事九宫間典禁召司命
三日朝泥丸
帝君
讀皇上玉帝君道經當思帝君延陵梵眞氣
紫光鬱鬱從兆泥丸中入下布兩眉中間紫
户之外宫畢微祝曰
帝君度符籍正氣召萬神上招玉眞充氣布
兩眉間混一生帝景三素成我仙飈粲乘龍
蓋逕昇高上軒畢引紫氣三咽止便讀玉經
畢又祝曰
扶晨始暉生紫雲映玄阿煥洞圓光蔚晃朗
濯耀羅眇眇靈景元森灑空清華九天館玉
賓金房唱霄歌賢哉對帝賓役召伯幽車七
祖解胞根世世爲仙家玉清隱文又祝曰
丹皇運珠守鎭死門上一赤子玄帝凝天一
名伯無上亦爲三元先扶我養我使我登雲
輪常坐上清軒七玄爲仙君
無英公子
讀上皇先生紫晨君道經當思左無英公子
玄元叔眞氣玉光奕奕從兆泥丸中入下布
兆左腋之下肝之後户畢微祝曰
無英神眞生紫皇三氣混合成宫商招引眞
氣鎭膀胱運流三丹會洞房爲我致仙變丹
容飛昇雲館入金墉畢引玉光三咽止便讀
玉經畢又祝曰
神安氣洞上與天通越出地户過度天門隱
息四維七星散分飛行陰房日月植根守金
藏玉制御萬神仙王何人我已成眞隱存雌
雄玄洞四鄕結中青氣號爲延昌字曰和嬰
理命年長玄歸固内慶玄牢張我日成眞飛
仙雲京
白元洞陽君
讀太微天帝君道經當思右白元洞陽君眞
氣金光耀耀從兆泥丸中入下布兆右腋之
下肺之後户畢微祝曰
洞陽鬱靈標魂生金光煥煥氣中精招眞固
神令長生拔出幽根返胎嬰驂晨御氣昇玉
清畢引金光三咽止便讀玉經畢又微祝曰
洞陽鬱靈標守體死門開户出三尸蟲受入
九眞源解胞散滯血百節生正神七祖滅尸
禍拔殖後葉患黑氣斌來生斫斷胞死根世
世受道德後獲帝仙𡖖帝仙是何人明明七
葉孫乃祖入丹都併坐精上門
司命丈人
讀三元紫精君道經當思中央司命丈人君
眞氣紫雲之色爓爛從兆泥丸中入下布兆
絳宫心房之中畢微祝曰
司命定年丈人保仙度名於南宫上奏帝君
前世世爲仙王拔出七葉根福報無窮已皆
著玉經言畢引紫雲氣三咽止便讀玉經畢
又祝曰
會元三襟交携領迴胎嬰承光守下關務玄
待月明於是混離固籥明車受成福延七世
禍散玄生守景六合陵梵七靈共生億千欻
昇玉庭嬰兒徘徊羽衣命仙吉濟萬萬福布
千千骨有玉映血承瓊泉生樂天地日月同
年玉清隱文又祝曰
福布七玄前罪滅三塗中靈吹九晨杪納氣
大帝宫五仙携太一併位重冥空遂隱上清
室羽明帝一房
桃孩君
讀眞陽元老玄一君道經當思命門桃孩君
道康眞氣黄雲之色從兆泥丸中入下布兆
臍中命門之外畢祝曰
眞靈正神號曰桃君混合生宫守護命門通
仙致氣齊景寶雲七祖同生受福高晨畢引
黄雲之氣三咽止便讀玉經畢又微祝曰
五嶽眞人定録四賓司録促到䕶籍理民起
非握節雲拘執旛香風八披惡魔絶煙並來
對帝萬萬稱臣度我生籍名遷玉門扶冀五
老愼護披塵玉清隱文又祝曰
太上時非子一曰合精延是爲命門王可以
召萬神萬神即時到合會瓊羽門使令散禍
禍絶福連上寢玉堂世受名仙
上一赤子
讀上元太素三元君道經當思泥丸天帝上
一赤子眞氣如寶光從兆泥丸中入下布泥
丸九孔之户畢微祝曰
上元赤子號上眞飛雲羽衣耀紫煙上招明
景對帝賓寶光奕奕映我身身生毛羽昇九
天畢引寶光三咽止便讀玉經畢又祝曰
童子景精有神有威合象三形九道相推衣
服朱丹步正參差出入上元太極内階知我
者長生存我者不衰人無哭兆恃賴辟非欲
知吾處密問太微太微玉帝三聖徘徊俠我
左右一合俱飛混洞六府日月齊暉玉清隱
文又祝曰
九道轉對五老各寧洞陽銜籍號曰鬱靈七
世父母反胎更生累業積罪罪滅福生上入
帝堂受書丹明常與伯史原徘徊三界庭巾
金佩羽寶曜圓形玉輪北回役御朱兵
中一丹皇君
讀上清紫眞精三素君道經當思絳宫中一
元丹皇君眞氣日光之色從兆泥丸中入下
布項中大椎骨首之户畢微祝曰
中一眞君號曰運珠上招日光灌我形軀三
眞寶曜固命玉符壽億萬年永無終休身生
羽服飛昇天衢畢引日光三咽止便讀玉經
畢又祝曰
天有九魂不可不分道有三眞不可去身帝
一變景萬化以臻流珠停暉紫霞踴煙七度
迴路三光映眞太一精符相與爲親司命銜
月嘘我重唇五老銜日吸我三便太上道君
與我纏綿上造天階携把太眞
黄庭元王
讀青靈陽安元君道經當思命門下一黄庭
元王眞氣月光之色從我汎丸中入下布兩
筦間車軸下户畢微祝曰
下一眞元王號曰始明精三皇把符命金契
度仙庭上招景中氣氣布冠我形羽車曜雲
羅令我飛上清畢引月光三咽止便讀玉經
畢又祝曰
五臟百結生此萬疾玄一林虛開關解結結
絶病散精神盈溢福氣充明禍翳傾竭仙心
日臻死道月絶混化九君合符帝一七神奉
符公子入室
九眞帝昌君
讀皇清洞眞道君道經當思泥丸九眞帝昌
君上皇眞氣青光萬丈從兆泥丸中入下布
口之四際畢微祝曰
九眞始生生於上元號爲先靈三景各分上
招玄暉布流四門鎭神保仙拔度七玄驂景
乘浮朝拜三元畢引青氣三咽止便讀玉經
畢又祝曰
七氣離羅太混黄寧六甲輔魂内注六丁三
眞入胃液流大明五符上皇泥丸常生九星
下映日同母軿游眄八極迴蓋雙嬰上到紫
房被巾羽青七祖父母各得返生
八眞含景君
讀高上太素君道經當思膽中八眞含景君
眞氣黄雲之色從兆泥丸中入下布兆背中
骨節之府畢微祝曰
八眞結神神生九天號曰北臺君常在三合
間招眞洞明氣下流布我身身生紫暉與帝
結親携契五老太仙纏綿畢引黄氣三咽止
便讀玉經畢又祝曰
生生得帝心各會重户内紫房混五神魂魄
恒寶貴七關受仙輝五臟充玉氣俱過水火
天披建四和蔚上歸皇一子與兆魂相對
七眞玄陽君
讀皇上四老道中君道經當思左腎七眞玄
陽君右腎七眞玄陰君眞氣黑雲之色從兆
泥丸中入下布兆背窮骨地户中畢微祝曰
七眞生帝景八氣運常寧上招日中童圓珠
映我形迴風混幽府歸妙大洞經拔出地户
難超凌逸九天畢引黑氣三咽止便讀玉經
畢又祝曰
太一鬱書上登洞房六合三賓司命神公手
執録籍駕景乘龍左迴靈曜右扇神風峨峨
隱珠芬艶嬰蒙浩觀太無濯練五通澄魂羽
幽練魄空洞招兆百神月帝之功七祖順生
景福昌隆迴我老艾還復玄童上對神霄金
光十方飛飈玉輪彈金鳴鍾
六眞元素君
讀玉晨太上大道君道經當思肺中六眞上
元素玉君眞氣白雲之色從兆泥丸中入下
布兆頸外十二關梁之中畢微祝曰
六眞奕奕白光央央迴帝之景上入丹鄕招
眞下流灌我玉霜羽裙紛紛衣我仙裳越過
水火飛登神京畢引白氣三咽止便讀玉經
畢又祝曰
九合三離紫房散分五老正嚴帝一保神司
命奏籍奉行三元胞樹斷落血尸絶根返胎
朱火迴氣泥丸我合九清大温百神身登玉
房同軿金仙逍遥太素徘徊三天重華列簡
累支流玄世爲道伯大福纏綿上寢玉清下
息命門五臟秀華頂負日魂長保劫齡後天
常全
五眞養光君
讀太清大道君道經當思脾中五眞養光君
眞氣如玉光金眞之色從兆泥丸中入下布
兆喉内極根之户畢微祝曰
五眞散靈布氣九玄金光曜暉玉氣吐津萬
神並暢熙怡我身圓光奏命籍太一勒九天
降致八景輿策龍駕紫煙混合三帝室保我
億劫年畢引玉光金眞之氣三咽便讀玉經
畢又祝曰
晨登九景臺夕入神霄門太一神夫子或曰
三來□左執兆符籍右携洞陽君定生會紫
房五神更混分混分逸帝堂七祖絶死根五
毒氣零滅繄津無浮連令我尸血化帝房出
金元三塗絶苦樹世世獲天仙常與景中王
積劫保元元
四眞清明君
讀太極大道元景君道經當思肝中四眞清
明君眞氣青雲之色從兆泥丸之中入下布
兆胃皖之户膏膜之下畢微祝曰
四眞常生青光華精徘徊秀朗垣沈珍玉景
庭携提高上元俯仰要五靈拔解七葉根與
我保華嬰畢引青炁三咽止便讀玉經畢又
祝曰
帝室温身一道萬分是曰帝一白帝皓靈金
霞迴日重冥幽寥藏神化密把兆五符與天
相畢玉暉覆蓋無死無疾七祖父母超登丹
室胞根八解死符絶滅帝得五元我迴三七
六府煥爽金書羽札世爲仙眞寶録玄别華
繁魯玄世無曲折
三眞元生君
讀皇初紫虚元君道經當思精血中三眞元
生君眞氣赤雲之色從兆泥丸中入下布兆
鼻兩孔下源之中畢微祝曰
三眞煥光流丹徘徊玄合九景三洞金扉上
招朱童五苦廊開死根斷落日魂同飛超逸
十界上昇玉階畢引赤氣三咽止便讀玉經
畢又祝曰
七氣混合帝一迴元結滯日散兆命長遷死
道閉滅斷絶胞根五臟生華六府金鮮帝一
保形司命保神五符啓屝五籍登仙世爲道
王帝師纏綿散香龍窗返華揚煙七携无上
八暉九陳流源回液領會六淵名書上清氣
積寂軒迴風脫死帝一相連五通七合俱生
上元
二眞堅玉君
讀無英中眞上老君道經當思骨節二眞堅
玉君眞氣碧雲之色從兆泥丸中入下布兆
太倉五腸之口畢微祝曰
二眞固神鬱勃三關迴金合玉堅備泥丸上
通帝氣布流金門混化啓明合我仙魂七祖
同飛滅絶胞根世保道德永享欣欣畢引碧
雲之氣三咽止便讀玉經畢又祝曰
魂生無中布在九重道出三極常遊絳宫三
宫合化是爲紫房紫房所在先由明堂明堂
之内守神桃康風雲鬱鬱既清且涼塞閉欲
孔割破戀根其聖曰𠾳其眞曰窟兆能知之
乃開金門金門左右忽見高賢左曰父寧右
曰精延此是景中伯與爾登玉晨父寧母精
世世爲仙萬條重華皆受帝恩
一眞天精君
讀中央黄老君道經當思心中一眞天精君
眞氣絳雲之色從兆泥丸中入下布兆胷中
四極之口畢微祝曰
一眞鎭心緫領百神百神常生會我絳軒上
招玉氣六液沈珍赤景啓靈拔我七根超逸
三塗上昇南仙畢引絳氣三咽止便讀玉經
畢又祝曰
帝一迴風化合桃康流生起福上溢玉堂混
而合之出入帝房三五合一必成仙君七玄
父母滅尸散怨萬劫千年皆登上仙曲節伏
扈廣敷鬱申守我形者司命丈人帝君公子
深固泥丸太微玉華羽服揚幡魂魄長相抱
百骨皆滿神神王生津上超越度死門遂友
高仙子把持玉清賓
九元之眞
讀青精上眞内景君道經當思九元之眞拘
制眞氣五色雲氣從兆泥丸中入下布兆左
耳之下伏晨之户畢微祝曰
九天之精天關開窗八景合氣上通金房三
元帝室返老生翁玉華灌漑練改艾容飛霄
紫輿運我昇空畢引五色雲氣三咽止便讀
玉經畢又祝曰
太微小童常在帝前其名景精其姓曰干合
形太一被服朱丹五符命籍把持玉案帝君
所臨主通諸神混合太一司命丈人固保靈
户五臟會分帝仙守宅凶種滅根三氣鬱敷
八迴五煙我得昇霄駕龍明軒
皇一之魂
讀太陽九氣玉賢元君道經當思皇一之魂
上歸眞氣玄雲之色從兆泥丸中入下布兆
右耳之下伏晨之户微祝曰
皇一上眞洞生丹房朱映蘭曜發溢明光太
元之音朗徹九空玄金獨落振響琅琅上招
玉景恊我神堂策虚昇飛遊宴玉京畢引玄
雲之氣三咽止便讀玉經畢又祝曰
九宫一合化形帝晨上昇紫房命眞召仙會
濟魂魄領括百神七玄康樂拔苦破根死煙
滅氣福禄充軒兆登太霄駕景控雲月中五
帝挾日精輪鬱將逸阜飈景同遷
紫素左元君
讀太初九素金華景元君道經當思紫素左
元君翳鬱無刃眞氣景雲之色從兆泥丸中
入下布兆頭面之境畢微祝曰
翳鬱生眞眞景生空靈光星星紫氣融融上
致流津下布我宫身生水火體變玉光飛仙
羽蓋昇入神公受書玉經成我仙宗畢引景
雲之氣三咽止便讀玉經畢又祝曰
慶元吉津流汨西田太帝携手命召高仙拔
散濁穢斷絶死根上一天帝號玄凝天曜明
六合凈寂泥丸是爲百無上使兆保長安列
圖玉皇併襟帝晨五府生華六液龍源淵清
太素鬱霞金津萬仙來朝五嶽啓陳玄愆沈
散天福奏煙彫梁守命户長來護死門上生
玉房受位金仙天之玉堂常接帝賢九天之
中宴眄劫年
黄素中元君
讀九皇上眞司命君道經當思黄素中元君
圓華黄刃眞氣晨景之暉上華從兆泥丸中
入下布兆胷腹之境畢微祝曰
九天上景化生華暉晃曄太空曜眞紫微上
致中黄百神降迴散根離苦八難豁開七祖
同昇福慶巍巍使我神仙八景齊飛畢引景
暉之氣三咽止便讀玉經畢又祝曰
太帝精魂陽堂八靈披散死氣混合衆生帝
一承圖三元會明九眞安安七神寧寧超越
滯節過度鬼兵上昇帝晨眄樂玉庭玄母定
録五府開清胞根没種血污殄平七祖父母
起福三清無英明夫掌我仙經廣神安氣緑
迴絶冥閉藏死關太混一生長寢羽臺上固
神五老室受録上清闕保德七元日上上登
玉霄下下合帝一
白素右元君
讀天皇上眞玉華三元君道經當思白素右
元君啓明蕭刃眞氣月中之華從兆泥丸中
入下布兆下關小腹至脚畢微祝曰
白素啓明九天同生高虛素轡浮景玉清迴
眞典仙流灑八溟通幽達微朗曜華精使我
内徹五孔開明神公來遊我道克成畢引月
華之氣三咽止便讀玉經畢又祝曰
魂生九氣氣變成神五老纏會太一化仙二
十四眞迴形帝先九曲下户鎭生白雲黄庭
六府含養命根胎結胞樹種栽死山一得拘
制永斷滅源符籍清明金映玉軒長爲德伯
世得道恩昇登日月遂友帝仙
日中司命
讀太一上元禁君道經當思日中司命接生
眞氣三華之氣從兆泥丸中入下布兆左手
之户畢微祝曰
四大乘天天元來歸三華吐曜司命景飛爲
我招仙七祖散開上登太虛日月同暉畢引
三華之氣三咽止便讀玉經畢又祝曰
太一務猶收傳司北帝司玄一老子握節徃
來元素把符白元守雌煥然神光明披霞昇
帝墉列坐震靈席混合五日房白氣育上生
青君案延昌左携精上門右抱合和嬰我生
日月華友賓赤氣王八景照泥丸朗然洞房
中嬰兒爲赤子混離生玉容五道秀金華位
爲上清公七祖斷玄滯身得乘神風徘徊三
清上和樂返嬰童
月中桃君
讀元虚黄房眞晨君道經當思月中桃君方
盈眞氣月暉之色從兆泥丸中入下布兆右
手之户畢微祝曰
元虛黄房内月中號方盈左宴朱顔臺右携
仙皇庭宴景三秀房結我神始生同飛入玄
玄七祖返華嬰畢引月暉之氣三咽止便讀
玉經畢又祝曰
九元鎭眞五帝纏綿日月中王與兆爲親大
混三五離落魄魂百節金映玉液迴神五府
生華白氣運煙充溢三清紫房寶津上開仙
户下塞死門令我羽簡玉帝之前七祖父母
返生南軒虎符攝魔龍旌命神太一金書招
東三官除滅死籍刊名王眞保生太上日月
同年
左目童子
讀太極主四眞人元君道經當思左目童子
飛雲眞氣日之華光從兆泥丸中入下布兆
左目之中畢微祝曰
四極太靈元君精映日華充溢童明光光二
景相照通我明梁三丹啓眞我道閉張毛羽
羅裙飛上玉京畢引華光三咽止便讀玉經
畢又祝曰
我乘混合氣纏固九眞丘養光太昌子駢羅
凝羽珠九尊衆帝生洞景迴須臾七祖結解
散穢積忽已除世世生福昌玄祖獲仙書身
昇太霞宫控龍宴玉虚上朝上清皇見侍幸
正扶
右目童子
讀四斗中眞人七晨散華君道經當思右目
童子晨嬰眞氣月之華光從兆泥丸中入下
布兆右目之中畢微祝曰
七晨飛華華散三元混合成眞上招月魂爲
我降靈啓我仙門七祖同飛上朝帝君畢引
月之華光三咽止便讀玉經畢又祝曰
三素牢張上老君神生道固我魄逸遊保兆
六合腦憂苦没曲門死氣閉地下身爲帝一
君併襟樂六府鏡心丹玄房熙氣泥丸野體
曜金暉羽録召眞白氣重鬱百神死鮮長與
日月符籍纏綿世保道德永爲天仙菽寂内
注遂昇帝晨
肺部童子
讀辰中黄景元君道經當思肺部童子素明
眞氣五關暉光從兆泥丸中入下布兆肺部
華蓋之門上通兩目之童畢微祝曰
童子素明黄雲九纏滄臺飛輪三神恊眞號
曰玄上景列位高皇賓緫攝命百神携我入
紫煙畢引暉光三咽止便讀玉經畢又祝曰
二老在左右帝魂不可分三九變其上下太
一立其中根五神奉我生籍司命塞我死門
九宫合而爲一六合緫而内眞世獲仙書福
慶纏綿五老對席日月爲親太一來迎上昇
帝晨七祖滯血皆爲拔根返胎南宫受生帝
軒兆宴玉堂同襟帝輪世世列圖羽服揚幡
子孫保昌慶及後玄長爲仙伯役使萬神
胎中白氣君
讀金闕後聖太平李眞天帝上景君道經當
思胎中一元白氣君務玄子太一精魂玄歸
子二神眞氣三華之色從兆泥丸中入下布
兆五臟結喉之本訖微祝曰
金闕煥玉清白氣映丹霞明光鬱金鈴五色
吐三華流津宴寢堂結我始生牙玉符召百
神金威微萬魔保此億劫年仙道明凶邪畢
引三華之氣三咽止便讀玉經畢又祝曰
天生八氣迴合帝鄕五神奉符司命扶將拔
斷死籍盪穢幽冥七世解結福延玉庭血積
沈没三素煥清兆昇天堂與帝合靈世得仙
契所願必成種年日中植命月庭返胎童蒙
回爲孩嬰生與天同壽與日并
結中青氣君
讀太虚後聖元景彭室眞君道經當思結中
青氣君案延昌元君精魂保谷童二神眞氣
氣如玉華從兆泥丸中入下布兆五臟大胃
上口畢微祝曰
離合九靈二眞幽密太虚重天上携太一雌
雄混合同仙妙室上變九仙下解胎結七祖
慶欣五苦解脫使我飛騰靈化本質畢引玉
華三咽止便讀玉經畢又祝曰
種福九天外拔尸地門下七玄解滯積斷樹
除憂苦返胎朱火宫更生九玄户眞氣日日
臻禍害日日除兆昇三清室乘飈上景庭命
與月母俱年隨日帝生累玄保仙籍迴老更
童嬰福昇六合内受圖永常生
節中黑氣君
讀太玄都九氣丈人主仙君道經當思節中
黑氣君斌來生帝眞精魂幽臺生二神眞氣
玉光之色從兆泥丸中入下布兆九腸之口
伏源之下畢微祝曰
太玄何寥寥黑氣生上靈帝眞洞明景九氣
合神廬變化十方領倏欻肇明初萬眞練我
仙百關自清居七玄斷胞樹九魯昇福堂上
招景中子與我登飛輿畢引玉光三咽止便
讀玉經畢又祝曰
帝魂照無阿常鎭兆生門伏尸滅落保魂寧
神玄母迴光奉帝玉仙右命太一乃及兆身
北宴上清列爲玉賓顔生日華年合月煙長
躋金房晨景爲鄰除憂伏胃門拔苦三塗中
福積丹玄内慶充泥丸房百神混帝一大變
流迴風返兆朽艾形改貌爲嬰童世世入仙
堂玄玄登羽宫大劫雖屢傾與日方增崇
胎胞中黄氣君
讀上清八景老君道經當思胞中黄氣君祖
明車天帝精魂理維藏二神眞氣黄雲之色
從兆泥丸中入下布兆小腸二孔之本畢微
祝曰
上清曜玄臺八景乘天紀黄氣恊神眞精魂
對帝子太一度命籍五符固不死携仙帶晨
暉迴風返形始拔苦出七祖同歡九玄裏畢
引黄雲三咽止便讀玉經畢又祝曰
白雲合神景乘素會太微上朝帝一室解帶
皇一階啓明金門中三陽召上歸昇我身内
神覆蓋大明威大寶九華光映兆形招雲混
眞散香要靈含景月中返胎受生年停曜景
命遂無傾身爲仙王保此上清世受眞書玄
華玉庭
血中赤氣君
讀東華方諸宫高晨師玉保王青童君道經
當思血中赤氣君混離子司命精魂發紐子
二神眞氣如赤雲之色從兆泥丸中入下布
兆百關絶節之下畢微祝曰
晨暉煥東霞丹景映高清二眞協神宗落落
七華生五老飛帝席太一保童嬰錦雲曜幽
夜朗朗開重冥七祖勒符籍南極受胎靈高
晨眄雲輿運我昇飛軿拔解億世基歡我萬
劫程畢引赤雲氣三咽止便讀玉經畢又祝
曰
五道混迴七門始分南和建節白帝彰形靈
標理魄會昌護神奉符登霄寢息玉軒定録
瓊札世爲天仙三塗塞絶除伐胞根死氣沈
零禍輪無連福臻重枝慶會華玄名書玉堂
内世爲道德門
上玄元父玄母
讀扶桑大帝九老仙皇君道經當思上玄元
父高同生下玄玄母叔火王帝皇太一重𡨋
空九帝尊神日明眞太帝精魂陽堂玉天帝
九關魂録迴道天紀帝魂照元阿七神眞氣
混合蓮花之形從兆泥丸中入下布兆本命
之根胞胎大結之中畢微祝曰
元父玄母七眞齊氣神公大帝九老并位爲
我固生拔度十界日月同符九帝合契坐命
天魔萬靈來拜浮景三舉上震杖保億世畢
引蓮花之氣三咽止便讀玉經畢又祝曰
太玄聚暉映冠扶晨大帝變景須臾混分入
兆五府堅我玉根雙軿太一合羽揚輪與兆
上昇迴轉金門年日德昌體寶金仙世世昌
盛眞符流連玄玄累葉名書靈軒羽籍紫庭
飛香奏煙福逮百枝慶溢帝門
三素老君
讀小有玉眞萬華先生主圖玉君道經當思
三素老君牢張上正一左仙仲成子正一右
仙曲文子三神眞氣混合黄白玄三色之雲
從兆泥丸中入下布兆鼻下人中微祝曰
玉眞生帝景萬華乘雲發三老輔二仙共鎭
死户窟神映七華生朽骨蒙更蛻起逸三界
庭五苦咸解脫得入九天表上朗高朱日畢
引三色之炁三咽止便讀玉經畢又祝曰
命門合精六混七分太一把籍司命理神帝
一固形無英守魂太迴紫房奉符帝君胞樹
伐滅斷絶血根七玄更起沈景生煙兆得上
昇化合帝晨身映日月命與天連重華累暉
咸會上尊世書靈羽紫録内宣乘景三素北
宴高元號曰仙王上清眞人
中央玄一老子
讀玄洲二十九眞伯上帝司禁君道經當思
中央玄一老子林靈天眞氣黄雲之色布兆
陰莖之端北方黑帝保成曷眞氣玄雲之色
布兆膀胱之中西方白帝彰安幸眞氣素雲
之色布兆陰囊之中南方赤帝長來覺眞氣
絳雲之色布兆口舌之中東方青帝雕梁際
眞氣青雲之色布兆五臟内五帝眞氣從兆
泥丸中之下布兆一身畢微祝曰
五帝明眞輔仙玄伯上帝景暉吐靈敷席翳
翳神曜徘徊重寞羽景保録太一命籍五氣
緫魂三精固魄金仙練容停年返白拔出幽
根日月同宅畢引五色氣五咽止便讀玉經
畢又祝曰
上寶月九眞日義變玉室呼吸紫微大混帝
一八煙叢生百靈明威九魂離合三光同暉
天皇在元紫煙霏霏五神奉圖始命不虧變
入九宫被服朱衣腰佩虎章流雲繡帔帷帳
瓓玕五色徘徊日月照察俠以東西神庭内
醴以除渴飢三五復反轉藏營機周流太一
生均兩儀玉清隱文又祝曰
太一變六合五神哺泥丸七積滅三塗血尸
塞下關三衿對五眞拔斫胞樹根丈人號神
宗同心元素君天皇入太清五老奉符文世
世登羽宫重華日中軒元王始明精固我本
命門保弼運録氣歸上谷下玄冥景映形神
朝躋太上輪日月併玉鈴年隨二景分丹書
玉堂内位爲天上君左携羽臺子右提金顔
仙
帝𡖖
讀太元晨中君刊峨眉山中洞宫玉户太素
君道經當思帝𡖖肇勒精絳宫中一輔卿中
光堅黄庭下弼卿歸上明三眞之氣温合青
白黄三色之雲從兆泥丸中入下布兆身三
宫本命帝室畢微祝曰
三眞生太無玉户映晨霞太素洞元虚丹靈
森朱阿迴神九重府内唱發瓊華關納百津
液停年三秀柯我身騰玉清七祖離幽都長
保不終劫萬一承仙家畢引三色雲氣三咽
止便讀玉經畢又祝曰
帝一混九玄太素五華精寶羽宴玉堂八風
扇太明高上乘元景凌梵履昌靈七化紫房
下九温五帝清體生六色曜金映流神形感
濯元氣内金書玉皇庭玉清隱文又祝曰
靈雲始分白氣鬱素混會九玄三五流布帝
一解形起登霄路太一呼吸五華堅固司命
主日中白元司日暮日中靜心心中妙悟夕
隱泥丸百神宣布二宫可以長生心腦可以
長度
帝一眞君
讀西元龜山九靈眞仙母青金丹皇道君道
經當思大洞帝一尊君父寧在眞氣五色紫
雲之煙從兆泥丸中入下布一形之内散氣
九孔之中畢微祝曰
九靈通妙化金仙混扶桑帝一變百神合靈
西丹皇上爲胎仙母下號稱神宗曜景絶雲
杪蕭蕭紫微宫爲我執命籍保眞三素房妙
景空中降練我返嬰蒙七根絶苦哀逸起九
福堂畢引紫雲三咽止便讀玉經畢又祝曰
太上洞明飛景九天結精凝神司命温合散
形億分千乘火甲萬騎揚幡俱與太一上造
帝庭仙伯元起徘徊仲成曲文一合我氣再
合我神三合我魄四合我魂五合我精六合
我身我身六合洞靈啓眞八景靈駕三素浮
輪我與帝一俱昇玉晨重華累枝混合天仙
身有道籍世有生根金簡羽符名刊日軒所
願即從天禄詵詵所向如心萬福盈門常存
太上帝一泥丸雌雄混化百靈纏綿讀經萬
遍雲駕來迎携宴五帝日月九君號爲仙公
上清眞人
　　　大洞消魔神慧内祝隱文存諸眞法
九天上文出自高上口訣解滯散原大洞眞
經三十九章理極於此上則引致高靈之霞
映下則滅於萬魔之凶誦之一遍開明幽關
三十九户納受玉津死氣沉塞百神内歡百
神既暢則聲達九玄氣朗紫霄響叩玉晨五
帝束帶萬靈朝軒生生來歸七祖昇遷身致
羽童駕景乘雲飛行玉清位齊紫賓此高玄
之妙道玉清之秘篇皆授金名玉字高仙眞
人七百年中有合此質聽得一傳
後聖曰得受大洞眞經三十九章修行之日
當先行大洞之儀格誦玉清隱祝之文又存
百神内名外則遏於萬試内則塞於死關如
此一遍便得一日一夜單誦三十九章不煩
徧徧依舊行其儀軌也若是日又登齋誦經
者當便按舊過行之



雲笈七籖卷之四十二










雲笈七籖卷之四十三攝三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　存思
　　存思三洞法
常以旦思洞天日中思洞地夜半思洞淵亦
可日中頓思三眞存思之法
次入室東向叩齒三十二通先瞑目思素靈
宫清微府中青氣赤氣相沓鬱鬱來下入兆
身中泥丸上宫便咽九氣次思蘭臺府中赤
黄二氣相沓如先來下入兆身絳宫之中便
咽九氣次思皇堂府中白黑二氣相沓如先
來下入兆身臍下丹田宫中便咽九氣咽三
洞氣畢便仰祝曰
天地混沌淵源三精元始結化五氣混生變
化玄元灌注身形服御流霞昇入紫庭北帝
落死東華記名洞達幽微與帝合并畢又叩
齒九通思元洞元明元曜延靈耀元君玄混
以陽霞朱明之符授與我身次思洞天生官
衣服諱字如上法並從素靈宫清微府中下
以次入兆泥丸宫中畢仰祝曰
洞天上元監御九玄緫統三炁混生丹田披
洞幽關出入無間魂魄寶耀纏絡華觧飛雲
降室遊宴紫天齊保天地長享億年思洞天
畢
轉向南思洞地洞眞大熒惑星大洞元生太
靈機皇君景化以通明四洞九元之符以授
我身次思洞地生官衣服諱字如上法並從
素靈宫蘭臺府下入兆身絳宫中便仰祝曰
洞地中元緫領飛仙華冠寶耀腰青建巾授
我靈符通眞致神洞思幽微受帝秘言解胞
散結九孔朗然七祖咸脫上昇南軒雲輿下
降白日昇晨思洞地畢
轉向北思洞淵洞玄太白子留金城耀耀元
精元導太仙君諱浩田以啓通明天寶符以
授兆身次思洞淵生官衣服諱字如上法並
從素靈宫皇堂府下入兆身臍下丹田宫中
便仰呪曰
洞淵幽關上參三元玄氣鬱勃飛霞紫雲流
黄五色華晨寶符服御啓明與天長存乘空
駕靈遊宴玉晨携堤景皇結友眞仙思洞淵
畢還東向叩齒九通咽氣九過三洞畢矣子
能行之眞神見形玉女可使玉童見靈三元
下降以丹輿緑軿來迎兆身上昇太清惟在
寶秘愼勿輕傳
　　　老君存思圖十八篇(并叙)
師曰修身濟物要在存思存思不精漫瀾無
感感應由精精必有見見妙如圖識解超進
神氣堅明業行無倦兼濟可期期於有證證
之顯驗逆知吉凶以善消惡一切所觀觀其
妙色色相爲先都境山林城宫臺殿尊卑君
(臣)神仙次第得道聖衆自然玉姿英偉奇特
與我爲儔圓光如日有炎如煙周繞我體如
同金剛文不盡意猶待訣言言妙罕傳文精
希現現傳果驗劫載一人一人明難非爲無
果勿謂不易而息遵求求之能篤隨漸昇登
雖未具足徵涉便到勝途出俗居道居道化
俗涅而不緇故號居士一曰道士士即事也
習事超倫謂之大覺覺者取微昧圖證驗得
鳥之羅在其一目如左(本文内所說形圖畫)
　像元闕
存道寶第一
師曰寶者自然元一無祖無先常存無滅濟
度無窮應感爲三終始一也不一由人人有
億兆心兆億行大品有三上中下才悟或遲
速速之與遲必宗三寶一曰道寶二曰經寶
三曰師寶師寶者得道人爲我師也經寶者
自然妙文師所傳也道寶者無形之形即太
上是窅冥中精應感縁時成數分形散體不
可思議議而思之得不可得得不可得竟何
所得得道眞也眞也者得之不死不生生死
應化不損不勞保此貴重故號道寶存思之
時皆應臨目常見太上在高座上老子在左
元君在右又見經在西方師在東面次見十
天光儀侍衛文武伎樂各從方來朝禮太上
先存見齋堂爲太玄都玉京山七寶城宫臺
寶蓋師子之座座上蓮花以爲茵籍牀前師
子蹲踞相向香官伎樂參然羅列
存經寶第二
見道寶竟仍存玄臺之裏在於太上之西有
七寶莊嚴光明帳座座有玉案案有寶經絳
綃之巾火鈴之室宛籍緼函鎭履經上玉童
玉女侍衛香燈三十六部道德爲宗太玄侍
官其形如左
存師寶第三
見經寶竟仍存玄臺之裏在於太上之東有
七寶莊嚴明光帳座座上有玄中大法師即
是高上老君妙相不可具圖應感變化無定
無定之定定在心得心得有由由階漸悟悟
發之初先睹玉貌素髪玄冠黄裳皂帔憑几
振彿爲物祛塵凝神釋滯以正治邪仙眞侍
側左右肅然人天相交其形如左
存十方天尊第四
見三尊竟仍存十方天尊相隨以次同詣玄
臺朝禮太上嚴整威儀爲一切軌則
北方無極太上道德天尊(服色黑羽儀多玄)
東方無極太上道德天尊(服色青羽儀多碧)
南方無極太上道德天尊(服色赤羽儀多丹)
西方無極太上道德天尊(服色白羽儀多素)
東北方無極太上道德天尊(服色青黑又多黄)
東南方無極太上道德天尊(服色青赤又多黄)
西南方無極太上道德天(尊服色赤白又多黄)
西北方無極太上道德天(尊服色白黑又多黄)
上方無極太上道德天尊(服色玄紫又多蒼)
下方無極太上道德天尊(服色黄紅又多緑)
　右十人其形如左(天尊雲駕同到玉京傘)
　(扇羽儀不可悉備伎樂侍從亦回具陳舉)
　(一反三聞一知十耳)
授道德經存三宫第五
授道德經師北向置經於案上弟子伏左師
執經弟子擎法信師叩齒三十六通心存三
宫泥丸(上元宫也)絳宫(中元宫也)丹田(下元)
(宫也)三一出千乘萬騎營衛於經其形如左
朝朝於户外存四明等第六
朝朝於户外呪存見四明功曹一人通眞使
者一人傳言玉童二人侍靜玉女二人
　右六人其形如左
凡神官位號各以明義雖皆道應感化不同
前後高卑各隨才識識悟縁漸故諸官互陳
或申通宣傳或侍衛開導學者所求各從其
願三元妙氣氣妙本一一本居宗三元化接
三之宗一四主𡨋明明之者知道知道者見
妙見妙由明資於神識職有典掌緫名爲曹
曹有績効皆名爲功功曹接導開闇睹明故
曰四明凡夫蒙愚憑道乞照修行法事先關
功曹次及通眞使者玉童玉女達道正神能
致生氣生氣即妙一之本入身則延年不死
超三界之上居三元宫中正一合德八方和
明功職所關故號四上右虎左龍仁義嚴明
仁以輔善義以止惡惡消善積由於知眞眞
無復雜雜弗能變故稱素女潔白靡污夜闇
無明兼須童朗上玄少女演元始之氣同學
者入黄宫之中中極正宗高尊所處信誠感
通所啓必允黄房八窗義依此例
夕入於户存四上等第七
夕入常於户外呪存見四上功曹一人龍虎
使者二人侍靜素女一人開明童子一人上
玄少女一人
　右六人其形如左
入堂存三師第八
入堂先思見經師次思見籍師次思見度師
　右三條各見所在之方也
存五臟五嶽五星五帝金映五色圓光第九
存三師竟次思見五臟五嶽五星五帝
　右四條備衛身中(身中變化無所不容至)
　(於畫圖無由備受之於外標名方位得之)
　(言前功拘迹致謬耳)
金映蓋一體體作五色從肺後出項有圓光
如日象
　右三條在身中照明十方
凡存思之時皆閉目内視人體多神必以五
臟爲主主各料其事事各得其成成正則一
而不二不二則隱顯無邪則衆如可見見則
與聖符同同聖即可弘積學自然感會是以
朝夕存思不可懈怠存者何也敦也輪也思
者何也司也嗣也勿以輕躁失本學以重厚
得宗得宗則輪轉無滯輪轉無滯則存而不
亡不亡由於司察善惡善惡在乎嗜慾偏頗
嗜慾偏頗者愛憎迴遑徃返生死勞苦未停
未停之停停善不著善之善歸宗未能至至
宗無者資於念念相續繼念嗣存無有入於
無間無爲而無不爲號曰微妙玄通和光挫
銳濟度無窮是故爲學之基以存思爲首存
思之功以五臟爲盛臟者何也藏也潜神隱
智不炫耀也智顯慾動動慾日耀耀之則敗
隱之則成光而不耀智靜神凝除慾中凈如
玉山内明得斯時理久視長生也
第一見肺紅白色七葉四長三短接喉嚨下
　(肺者何也腦也伐也善惡之初兆而未明)
　(明則伐善善廢惡興伐人命根根斷不斷)
　(由於此藏此藏藏魄魄者何也粕也著也)
　(人之炫耀莫不關慾慾著曰惡惡如糟粕)
　(愚俗滯之不識精本今願捨著存而見之)
　(魄則肅然不得爲惡惡急宣改先存之火)
　(與金合成則末分其色紅白葉數納言取)
　(其和成德德始於肺終於牌脾一又二兼)
　(濟也兼濟者信也)
第二見心如芙蕖未開又似懸赤油囊長三
寸在前(心者何也深也斟也是非未辯斟酌)
　(優量敗則滅身成則得道禍福之深由於)
　(此藏此藏藏神神者何也申也眞也智慧)
　(之主使屈能伸存而見之神則凝然識定)
　(入眞不可深厚也)
第三見肝蒼紫色五葉三長二短九寸在心
(下肝者何也幹也還也悟惡氣能改决定無)
(　疑行善建功幹事不怠審正還宗由於此)
(　藏此藏藏魂魂者何也紛也迴也紛紜俗)
(　海迴向道門存而見之魂則欣然歡進勤)
(　立克隆善業也)
第四見腎蒼色如覆雙漆盃長五寸俠脅兩
膂著脊(腎者何也緊也津習善緊緊不及慢)
　(津潤無窮濟度無極通道袪俗由於此藏)
　(此藏藏精精者何也清也靈也動以徐清)
　(化變無礙神靈徃還提携空極存而見之)
　(精則澄然不散泄也)
第五見牌黄蒼色長一尺二寸中有一尺曲
㩉太倉胃上牌(者何也裨也移也清凝潜潤)
　(補益一切能安能移而不匱旣成由於此)
　(藏此藏藏志志者何也至也異也潜潤密)
　(化頑鄙異人存而見之信驗治志則湛然)
　(至道乎)
坐朝存思第十
坐朝者端坐而修禮也凡有公事私礙或在
非類之間不得束躬止當展敬但自安坐不
使人知香火非嫌乃可爲之人見致笑亦不
可闕將護彼意勿增他愆初夕向曉依時修
之白日啓請亦宜平坐坐則如常勿革形色
惟令異人不能覺知人覺而喜乃可化之覺
而嗤鄙訾毁正眞設其招殃又壞子業古之
學道爲巳今之學道爲人爲人苟以悅人不
顧心非爲巳者存心是則不顧迹違違亦申
心致感迷速强欲伏衆有迹無心非惟徒勞
乃更獲罪學眞之士各加思宜宜貴會時時
貴善合合而非善此時勿會會必兼濟濟物
及身善善相得捨惡昇仙乃謂爲會會惡致
敗名濫殊若出處所遭遭時二病一者滯心
二者執迹執迹者宜以心法化之滯心者宜
以迹法引導導迹弗偏化心遣執二病豁除
上聖之道就矣凡行經山水積日舟車舟車
之中山水之際步涉登陟舍住相須疲倦止
息皆依時存禮隱顯隨宜存思精審自然忘
勞魔邪惡人不敢撓近當誦經行戒以善興
居興居無善破戒違經雖復存禮終不覩眞
嫉鬼妬神凶人惡物更相衝犯煩惱生災坐
卧無寧急存久行行之檢身心存口誦解了
無疑以定三業三業旣定衆灾自消人鬼敬
伏擁護去來出入動靜必保貞吉凡行者亦
存想爾注三業在盟威經後凡存思者急宜
憶之故標出如左
上最三行
行無爲　行柔弱　行守雌勿先動
中最三行
行無名　行清靜　行諸善
下最三行
行無欲　行知止足　行推讓
一者不殺二者不盗三者不淫此三(事屬身)
　(業)
一者不妄言二者不綺語三者不兩舌四者
不惡口(此四事屬口業)
一者不嫉妬二者不瞋恚三者不邪疑(此三)
　(事屬心業)
　右九行三業十事存念驚恐人思相干皆
　速思之危即安也
卧朝存思第十一
卧之爲法勿正仰如尸當側傍檢體莫恣縱
四肢不可高枕三寸許耳香藥爲枕無用惡
木冷漯穢臭冲犯泥丸雖行途權假常宜防
之卧起呪願善念存心心存朝澧時不可闕
闕礙公私後皆懺悔也
朝出户存玉女第十二
玉女者是自然妙氣應感成形形質明凈清
皎如玉隱而有潤顯又無邪學者存眞階漸
昇進進退在形出入在道道氣玄妙纖毫必
應應引以次從卑至尊故白日則玉女守宫
夕夜則少女通事濟度危難登道場也
夕出户存少女第十三
夕出户呪曰少女通靈(學未昇玄不得無業)
　(業有優劣皆必須因因精果妙乃一其神)
　(神而未一由學未止詣之以漸引陰濟陽)
　(人生陽境動靜歸陰陰爲道幾應感最妙)
　(妙應之初有兹少女秉正治邪和釋隔戾)
　(罰惡祐善陰德濟陽顯稱玉明其可堅貞)
　(呪而存之成眞則速矣)
　右一人其形如左
齋存雲氣兵馬第十四
朝夕出入存神禮師志與朝儀同凡行道時
所存清旦先思青雲之氣帀滿齋堂中青龍
師子備守前後(次思青氣從師肝中出如雲)
　(之昇青龍師子在青氣中徃覆弟子家合)
　(宅大小之身仙童玉女天仙飛仙日月星)
　(宿五帝兵馬九億萬騎監齋直事三界官)
　(屬羅列左右耳)正中思赤雲之氣帀滿齋
堂朱雀鳳凰悲鳴左右(次思赤氣從師心中)
　(出如雲之昇鳳凰朱雀在赤氣中徃覆弟)
　(子家合宅大小之身仙童玉女天仙飛仙)
　(日月星宿五帝兵馬九億萬騎監齋直事)
　(三界官屬羅列左右日)入思黄雲之氣帀
滿齋堂黄龍黄驎備守四方(次思黄氣從師)
　(脾中出如雲之昇黄龍黄麟在黄氣之中)
　(徃覆弟子合家大小之身仙童玉女天仙)
　(地仙飛仙日月星宿五帝兵馬九億萬騎)
　(監齋直事三界官屬羅列左右此三時行)
　(道六時依如後科)人定思白雲之氣帀滿
齋堂白虎騏驎備守内外(次思白氣從師肺)
　(中出不須存騏麟宜存白虎若存麟思)白
　(麟在白氣中徃覆弟子合家大小之身仙)
　(童玉女兵馬日月悉如前法黄籙大齋三)
　(時行道宜用日入常齋三時可取人定人)
　(定而用日入存思又六時更從青始次赤)
　(周白此皆失法青白别有皆非五臟六腑)
　(之儀也)夜半思玄雲之氣帀滿齋堂靈龜
螣蛇備守上下(次思黑氣從師腎中出如雲)
　(之昇靈龜螣蛇在黑氣中仙童玉女日月)
　(兵馬悉如前法也)向曉思紫雲之氣帀滿
齋堂辟邪師子備守隱顯(次思紫氣從師膽)
　(中出餘如前法其形如左)
凡師思雲氣各從方來青雲出上見從其方
稍出漸成蓊鬱氤氲充溢堂宇然後思巳身
中藏氣又出與雲色采合氣同明凈香潔覆
庇家門宫城山水小大畢周神官靈獸齊整
參羅前後左右四方内外上下隱顯六時轉
隆神靈普遍也
上講座存三色三一魂魄第十五
上講時先存三色次存三一行道有六時上
講但三時食後上哺人定三時入齋堂捻香
禮三拜巡迴依坐竟有衆者法師以板擊席
仍放板膝前同臨目握固存頭氣青兩手氣
赤兩足氣白三氣繞身其形如左
初登高座先存禮三尊第十六
講義及讀經先靜竟登起向太上座三過上
香却後數尺禮三尊三拜又仍存經師籍師
度師各禮一拜合六拜乃登高座其形如左
　(三尊者道尊經尊眞人尊三尊通乎人身)
　(人身欲與三尊同者清齋精思禮拜存之)
　(日一過如此初下六拜後重不須禮一則)
　(二拜叩搏願含如法羸者心拜之)
登高座侍衛第十七
登高座安坐(安坐者大坐也)歛板當心鳴鼓
三十通咽液三十六過臨日見左青龍右白
虎前朱雀後玄武足下八卦神龜三十六師
子伏前頭巾七星五臟生五氣羅文覆身上
三一侍經各千乘萬騎仙童玉女衛之其形
如左
萬遍竟雲駕至第十八
能讀五千文萬遍太上雲駕下迎萬遍畢未
去者一月三讀之須雲駕至便昇仙其形如
左(修行萬遍之道又存五雲之星轉經之後)
　(夜半至生氣之時飽服五牙之氣坐向月)
　(建之方叩齒九通咽液三十六過臨目存)
　(五星辰在頭歲在左肘太白在右肘熒惑)
　(在兩膝間鎭在心中久久乃止行入常思)
　(不忘千灾自然絶萬禍不能干後當身上)
　(出水身下出火智慧六通奄見五老是五)
　(星精神見之則變化自在同昇乎天也)
　　　思修九宫法
守寸在兩眉頭入三分(左黄闕紫户右絳臺)
　(青房天庭宫左明堂上雌宫)明堂宫(兩眉)
　(中却入一寸是雄宫)極眞宫(左洞房宫上)
　(雌宫)洞房宫(兩眉間却入二寸是雄宫玄)
(丹宫在丹田泥丸宫上雄宫丹田泥丸宫兩)
　(眉間却入三寸是雄宫太皇宫在流珠宫)
　(上雌宫)流珠宫(在泥丸宫後一寸是雄宫)
玉帝宫(在流珠宫後一寸是雌宫)
守寸紫户大神名平靜字法王青房大神名
正心字初方三呼其名字祝曰
紫户青房有二大神手把流鈴身生風雲俠
衛眞道不聽外前使我思感通利靈關出入
貞利上登九門即見九眞太上之尊
明堂宫左有明童眞君諱玄陽字少青右有
明女眞官諱微音字少元中有明鏡君諱照
精字四明三君共治明堂宫並著緑錦衣腰
帶四玉鈴口銜玉鏡鏡鈴並赤玉並如嬰兒
之狀三呼三君名字叩齒九通則千妖伏息
洞房宫左有無英公子右有白元君中有黄
老魂三眞共治洞房宫中此飛眞之道在金
華經中
丹田泥丸宫左上元赤子名玄凝天字三元
先右帝𡖖君名肇勒精字中玄生二人共治
丹田宫此守三元眞一地眞之要路昇空乘
龍車之道也
流珠宫有流珠眞神居之又有日月中女子
名纏旋字密眞别有流珠經此太極公𡖖司
命之道
玉帝宫有玉清神母居之又有紫素黄素白
素三素元君居之上清神母姓廉名銜字荒
彥長九寸九分著黄衣素靈之綬頭戴七稱
珠玉之髻冠無極進賢冠居無上之上太極
珠宫中七宫府五靈鄕玄元里下治兆身玉
帝宫中
天庭宫有上清眞女居之眞女姓厥名迴字
粥類長六寸六分著青寶神光錦繡霜羅九
色之綬頭戴玉寶飛雲之髻冠玄黄進賢之
冠居無上之上太上崑崙太幽宫中明堂府
九光鄕大化里下冶兆身天庭宫中
極眞宫有太極帝妃居之太極帝妃姓玄名
靈生字伯元長七寸七分著玄羅五色鳳文
之綬頭戴七寶玄雲之髻冠無極進賢之冠
居無景之上太清極玄宫中玉房府三丹鄕
丹元里下治兆身極眞宫中
太皇宫有太上君後居之太上君後姓遷名
含孩字合延生長三寸三分著七寶飛精玄
光雲錦霜羅九色之綬頭戴九玄玉精頽雲
之髻冠玄黄無極三寶玉冠居太清九玄之
洞無極眞宫中丹精府靈光鄕玄玄里下治
兆身太皇宫中
四官雌眞一之道高於雄眞一素靈所秘是
天元始生之陰宫號帝妃也叩齒十六通祝
曰
太清陰神號曰女靈變景九玄乘眞隱冥日
言天朗告齋上清心念目矚洞鑒神形還守
宫宅玉華芳盈五色變化流黄紫青運致飛
霞上造帝庭畢叩齒三十六過止
玄丹宫有中黄太一眞君居之太一眞君厥
諱規英字化玄貌如嬰孩坐在金牀玉帳之
中著紫緑錦衣腰帶流火之鈴鈴赤色光聲
聞於十萬里左手把北斗七星之柄右手把
北辰之綱乃存北極辰星中有紫氣滿宫溢
出身外身與紫氣混合爲一又存日從天上
下入玄丹宫紫氣中央次存中黄太一眞君
從北極紫氣中下入兆玄丹宫日中央坐口
吐紫氣滿玄丹宫中又存己身上入玄丹宫
中對中黄太一眞君坐因心起再拜膝前問
道求神仙長生之意因存口吞紫氣四十過
又存北斗七星中有一赤氣大如弦下入巳
玄丹宫中又存太一眞君與兆俱乘日入赤
氣道中上詣北斗魁中寢卧良久行之十八
年後使玉童玉女祝曰
太上眞皇中黄紫君厥諱規英字曰化玄金
牀玉帳紫繡錦裙腰帶火鈴斬邪滅奸手把
星晶項生日眞正坐吐氣使我咽吞與我共
語同晏玄丹鍊灌七魄和柔三魂神靈奉衛
使我飛仙五臟自生還白童顔受書上清司
命帝官所願所欲百福惟新
頭中諸眞神上治九天之上下治頭中泥丸
人身中百神皆與天靈通同久存呼之則載
人昇天也(其文在前)
帝君諱逄陵梵字履昌靈一名七靈一名神
丈人居太極紫房中爲身中百神之主帝君
上治玉清天紫房宫下治人頭紫房宫中太
一名務猷收字歸會昌一名鮮明一名寄頻
左無英公子名玄充叔字合符子一名元素
君一名神公子洞(房宫)右白元洞陽君名鬱
靈標字玄夷絶一名朱精一名啓成(在六合)
(洞房宫)中央司命丈人君名理明初字玄度
𡖖一名神宗一名靈華六合洞房宫司命桃
君名孩道康字合精延一名命王一名胞根
(六合洞房宫)帝君主變太一主生司命無英
主精白元主魂魄桃康主神靈人有五籍五
符禀之帝君五神執之各主其一間關本命
除死籍上生名常存五神各捧一青玉案上
有我五符五籍符長一寸廣五分籍長五分
廣一寸存司命君左手把白玉簡右手執魯
青筆爲我削除死録白簡黑書爲我上生録
白簡青書存符籍上有我州縣鄕里姓名年
如干青文緑字分明了了五神各捧案擎符
籍從六合宫中上入紫房宫中對帝君前以
呈帝君帝君即命左玄一老子名林虚夫右
三素老君牢張上正一左仙人仲成子正一
右仙人曲文子賷兆(兆巳)符籍上詣玉清太
素太上三元上清高玄諸君九天宫(太素三)
(元高玄並太上仙官也)
　　　思九宫五神法
九天九宫中有九神謂天皇九魂變成九氣
化爲九神各治一宫故曰九宫太清中有太
素太和洞房中有明堂絳宫是曰六府上曰
天府下曰洞臺三五之號其位不同一曰太
清之中則三五帝君二曰三一丹田神又五
者符籍之神太一公子白元司命桃君是也
合而名爲三五三五各有宫室若三眞各安
在其宫五神上見帝君帝君左有元老丈人
右有玄一老君此則無極之中所謂九宫上
一則眞一也九君所謂天之魂自然成眞子
也以爲兆神者也若兆知精存九君深思三
眞必能以兆一體周旋三五之中反覆七九
之裏使天帝之靈魂常治兆巳五神奉籍周
而復始必將白日登度何但不死而已哉
　　　存元成皇老法
以月二日三日夜半安卧閉目存思太極中
皇帝君次思左有元成老子衣青衣冠五華
白冠左手持金液漿右手持白幡並在太極
之中有九名一曰太清二曰太極三曰太㣲
四曰紫房五曰玄臺六曰帝堂七曰天府八
曰黄宫九曰玉京玄都要而言之從人頂上
直下一寸爲太極宫太極宫方一寸耳在六
合宫之上六合太一之神居焉從兩眉間却
入一寸爲明堂却入二寸爲洞房却入三寸
爲丹田其明堂之北洞房之南兩眉間之上
一寸爲六合宫宫方一寸存三眞畢又存我
魂一人如我之狀上入太極宫二老因授青
芝金液漿見與以次存食芝而飲漿青芝似
蓮華漿似美酒耳飲食都畢已乃再拜帝君
之前而言曰今日清吉帝君在庭賜以神芝
金液玉漿二老度籍太一奉章長生乆視壽
命未央又存帝君答曰幸哉奉時月二日三
復來畢因以取服名受帝之藥存思太極之
時皆當從兩眉間入焉兩眉間爲泥丸之玉
門名曰守寸黄闕紫房矣
　　　存帝君法
常以本命日或正月一日或以六戌日正中
時冠帶入室北向再拜呪曰
高皇帝君太上玉晨皇天元老無上大道魯
孫(某甲)願帝君長安兆身紫房宫中其夜人
定時入密室正卧冥目上向存念北斗太極
中央大明星精耀正黄光氣來下在兆目前
引入口中咽三十七過止存使黄精和氣塡
滿太倉黄庭中下丹田下至陰室地户周行
帀體悉令畢至乃又念紫房宫中有五人欻
象成五帝天皇帝君正在中央太一來上當
跪帝前奉兆命籍司命立後除兆死録存削
去死録死録黑簡白書也生録白簡青書也
存見白玉之簡魯青之筆司命進授此白簡
青筆於帝君帝君伏南向而書之曰(某)郡某
鄕里(某甲)字乞玉簡記年長生上玄所向如
願爲眞爲仙天下見者皆曰眞人太一司命
保護甲身永養日月壽百萬年又心存籍簡
一枚令長一寸闊五分耳思念晝字極令了
了又次存太一公子白元司命桃君五人從
六合宫上入紫房中各奉書玉案案上各有
一符符各有青緑色以呈帝君帝君以次取
符付向者共化之四帝其一帝名曰彫梁際
字青平其一帝名曰長來覺字南和其一帝
名曰彰安辛字西華其一帝名目保成曷字
北伐存此四帝並共讀五符讀五符畢因授
與兆兆得符即跪帝君前以次服之畢又存
思四帝從虛空中上昇三天臨去各告兆曰
子能常存我名字者則辟萬害長生不死我
太上之子三元之内眞度汝命籍五符入形
故以永存天地以致仙靈也若春月則存青
平帝以青液之醴盛以青玉碗一升見與服
之服之畢四帝俱上昇天也夏月存南和帝
四時仿此也
　　　存玄一老子法
又存帝君之左有玄一老子服紫衣建龍冠
又存帝君之右有三素老君服錦衣建虎冠
夫龍虎冠象如世間逺遊冠而有龍虎之文
章也玄一老子名林虛夫字靈時道三素老
君名牢張上字神生道二老並從正一仙人
在後其左仙人仲成子一名帝賓字四華其
右仙人曲文子一名光堅字靈和服色衣冠
亦如二老之狀
　　　存司命法
又存司命下至六合中詣太一宫司命合形
太一太一復上請帝君度兆符籍太一啓帝
君曰符籍已度司命合形四帝賜醴高上記
生乞得書名出録以付二老君於是帝君忽
於懷中出兆命籍付左老子又於懷中出兆
五符付右老君二老授符籍而言於帝君曰
(某甲)生録已定長存世上帝符五行上記太
素宫於是二老命二正一仙人仲成子曲文
子賫某甲命籍五符上詣玉清太素太上三
元上清高玄諸君九天宫宣令帝度(某甲)生
籍使得神仙號曰眞賢二老有命皆使記焉
於是二人賫兆符籍宣於九天良久都畢又
存司命太一分形各爲一人共遊行太清檢
御一體百神上下旣帀各還其宫名此爲百
神混合本命帝君大變之道五帝定録之時
二老定生之會也


雲笈七籤卷之四十三

雲笈七籖卷之四十四攝四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　存思
　　太一帝君太丹隠書(一名太一别訣)
夫學道而無太一猶視瞻之無兩眼存念而
無太一猶胷腹之失五臟御神而無太一猶
起行之無四支立身而無太一猶尸殭而無
氣矣是爲此經開通萬神生成魂津千塗百
徑太一而立人焉若學無師者徒自煩勞也
今别復撰此經之波流鈔出其外際未陳幽
妙靡該秘唱者名爲太一别訣
如有可尋以悟始涉未令頓開深源者也自
使别訣微行於學者涉麤跡以自覺焉至於
幽玄内構合奇萬津流會眞神混合靈府煒
燁於神景之變發曜於造化之外煥如圓曜
寂如太無鬱起而空洞結雲凝思而千年繼
夜可謂微乎深哉太一之變也皆理竭於此
經事悉於洞玄者矣夫人者受生於天魂結
成於元靈轉輪九氣挺命太一開關三道積
神幽宫所以玄液七纏流津敷澤日月映其
六虛口目運其神器雲行雨施德擬天地胞
胎内一五因來具立人之道其如此也故五
因者是五神也故三道是三眞也夫五神天
之魂也三眞天之道也九氣天之胎太一天
之源日月天之眼玄液天之潤六虚天之光
幽宫天之府神器天之化元靈帝之變凡此
言九氣者乃混合帝君之變變而化九是謂
九宫九宫混變而同一矣兆欲修己求生當
從所生之宗所生之宗謂元父玄母也元父
主氣化理帝先玄母主精變結胞胎精氣相
成如陰陽相生雲行雨施兆已道合無名數
起三五兆始禀形七九旣帀兆體乃成和合
三五七九洞冥象帝之先當須帝營天皇之
功九變爲靈功成人體體與神并神去則死
神守則生是以三元爲道之始帝君爲道之
根太一爲道之變九天爲道之神九宫爲道
之宅玄液爲道之津修之三年可以照鏡三
田以致神仙朝適六合夕守泥丸堅執胎精
使心常勤後學之子須此爲縁見是經者始
可與言九氣陶注太一運神矣旣得爲人人
亦象矣自無太一靈簡三元金名司命隱符
五老紫籍雖受天氣而生皆不得聞見至道
矣子無又玄宫紫札上皇寶名太一玉籙東
華隱圖三元銘神大帝參魂者雖受天之性
旣得暫聞至道矣亦不能修爲爲不能乆乆
而不固固而不專專而不能洞也適可隱存
五嶽登行常生之塗耳不得八景超霄浮煙
控暉飛騰虚羽踴躍太無矣子又無瓊臺羽
札流雲五校太一金閣五皇隱籙後聖七符
空山石函丹臺素章玄皇玉行天母胞圖太
上圓名保眞秀景光練神驅之録者皆不得
見洞眞玄經睹帝一之變又不得聞消魔神
智慧之詠又不得聞太上隱書八素之辭又
不得聞大洞眞經三十九章金眞玉光豁落
七元也存三守一精思洞房會帝君則化生
九靈於子形中輔子之神明成子之仙眞保
子之長生固子之胎魂也白元無英桃康司
命太一混合五神捧籍列符五神各有所主
混合九變三五化形於是三宫鎭眞百節受
靈帝君寶籍宿命無傾九天九宫中有九神
是謂天皇九魂變成九氣化爲九神各治一
宫故曰九宫太清中有太素太和洞房中有
明堂絳宫是曰六府上曰天府下曰洞臺三
五之號其位不同一曰太清之中則三五帝
君二曰三一丹田神又五者符籍之神太一
公子白元司命桃康君是也合而名爲三五
三五各有宫室若三眞各安其宫五神上見
帝君左有元老丈人右有玄一老君此則無
極之中所謂九君上一則眞一也九君所謂
天之魂自然成眞子也以爲兆神者也若兆
之精存九君深思三眞必能以兆一體周旋
三五之中返覆七九之裏使天帝之靈魂常
治在兆己五神奉籍周而復始必將白日登
晨何但不死而已哉帝君混化周旋三五太
一萬結成七九其數合二十四也天有二十
四氣氣之上化也變而則成眞人眞人亦禀
之故體有二十四神神有千乘萬騎雲行八
極之中子若思存念之愼勿忘可以辟死求
生上超十方於是神安氣洞上與天通越出
地户過度天門隱息四維七星散分飛行雲
房日月殖根守金藏玉制御萬神仙王何人
我已成其眞矣此隱存之道也並有經訣在
上皇中極寶景篇中子旣有之不得妄傳必
須歃誓審人乃宣夜半生氣時若鷄鳴時正
卧閉目微氣存左目中出日右目中出月並
徑九寸在兩目耳之上名爲六合高窗也日
月使照一身内徹泥丸下照五臟腸胃之中
皆覺見了了洞徹内外令一身與日月光共
合良久畢叩齒九通咽液九過乃微祝曰
太上玄一九星吐精三五七變洞觀幽冥日
月神光下徹神庭俠照六合太一黄寧帝君
命簡金書不傾五老奉符天地同誠使我不
死以致眞靈却遏萬邪禍滅消平上朝天皇
還老返嬰太帝有制百鬼敬聽呪畢乃開目
名爲日月練根三光校魂以制御百神辟諸
鬼氣之來侵使兆長生不死夕夕存之矣又
存左目爲日右目爲月共合神庭之中却上
入明堂之中化生黄英之醴下流口中九咽
之以哺太一常以生氣時存之畢微祝曰
日月上精黄水月華太一來飲神光高羅使
我長生天地同柯畢五日一行之
口中舌上爲神庭存日月旣畢因動舌覺有
黄泉如紫金色從舌上出上流却入明堂之
中名爲黄英之醴也存思之時當閉目絶念
常以月朔之夕生氣之時安卧閉目向上心
存二十四星星大一寸如相連結之狀又存
一星中輒有一人合二十四人如小兒始生
之狀無衣服也於是二十四星直從天上虚
空中來下迴繞一身外三帀畢次以咽之入
口中凡作二十四咽咽時輒覺吞一星也覺
從口中徑至臍中名曰受命之宫也又覺星
光照一腹内洞徹五臟又存星光化爲二十
四眞人並吐黄氣如煙以布滿臍中鬱鬱然
洞徹内外也良久微呪曰
二十四眞迴入黄庭口吐黄氣二十四星灌
我命門百神受靈使我骨强魂魄安寧五臟
受符天地相傾畢名曰眞氣入守命門以辟
灾禍百鬼之疾令人長生不死太元混合以
象一靈虚生之子以爲上帝君又居泥丸之
帝以爲三一之尊帝尊帝者是虚生之子也
是謂三帝焉太一受生於空洞變化乎八方
立景於三帝之間流會乎萬神之領天地之
尊皆須太一而自運也靈帝無太一則玄靈
不迴氣尊帝無太一則三一不居其宫域故
太一之神併五神以通用上合體於二帝帝
之爲高猶天皇帝君者也尊形九魂魄生三
五合會結成帝君將帝生也受玄中上氣三
五離合之所挺焉是以帝生於無極之表空
成之中是於太清之域治在玉清氣紫微宫
光耀五色華蓋九重前洞泥丸後開幽門下
臨六合上連紫雲百靈宿衛飛閣交通玉殿
朱陛内有金房中有太眞號曰天皇憑虚而
生處無極之中衣五色珠衣冠九德晨冠制
御天地時乘飛龍六轡超虚九道自通此自
然之精氣衆眞之帝君兆常思而誦之可以
爲仙王
太極之中有九名一曰太清二曰太極三曰
太微四曰紫房五曰玄臺六曰帝堂七曰天
府八曰黄宫九曰玉京玄都要而言之從人
頂上直下一寸爲太極宫宫方一寸耳在六
合宫之上六合宫太一之神居焉六合宫在
明堂之北洞房之南兩眉之間上一寸也
帝君主變太一主生司命主命無英主精白
元主魂魄桃康主神靈人有五籍五符禀之
帝君五神執之各主其一間關本命除死上
生而無太一之事者萬不生也
太一者胞胎之精變化之主魂魄生於胎神
命氣出於胞府變合帝君混化爲人故太一
之神生之神生之母帝君之尊生之父太一
名務猶收字歸會昌又一名解明一名寄頻
此三元洞玄内寶經之眞名字外訣雜鈔云
云之名皆非實非眞也今此名字甚不可告
人自知之者長生不死辟却萬禍能致神靈
玉女來降巳矣夕夕當存太一在巳身中六
合宫或存太一在兆左右座卧背向無所不
在也皆以生氣時存之畢呪曰
太一之精起於太清魂魄受化形影爲靈攝
御百神拘制三陽帝君玄煙合眞會昌内安
精氣外攘災殃却除死籍延命永長衣服老
少變易無常治在六合周旋絳宫下達洞門
上到玄鄕混合三五遊息天京呼引日月變
化雄雌攝兆符籍胞胎之囊死生之命太一
扶將
存太一與兆形正同衣服亦同也是以兆之
身常當齋潔而修盛以求會景於太一也衣
服中物一不得假借於不同氣者諸如此類
皆當愼之子旣不能服食去穀精思研眞矣
當節諸臊穢腥血雜食葷辛之菜一爲禁絶
若能如是以愈矣可以庶生命之長矣
右無英公子者結精固神之主三元上氣之
神結精由於天精精生歸於三氣矣故無英
公子常攝精神之符命也名玄充叔字合符
子又一名元素君一名神公子常在玉房上
清之内夕夕存思之畢呪曰
太上玉眞皇精相連三元英氣太玄紫辰九
霄挺明五華生煙黄闕金室中有大神握固
流鈴首建華冠紫蓋迴飈龍衣虎文貌狀嬰
兒四靈洞均出丹入虚合形帝君呼陰召陽
天道有眞名曰玄元叔號爲無英君周流九
道散化五常攝精生我與道長存
右白元君者或曰洞房君也主攝魂魄之氣
檢御靈液之神故魂魄生於九靈之宫神液
運於三氣之眞是以御之者號曰白元洞陽
君攝持魂魄之符命焉白元君名鬱靈標字
玄夷絶又一名朱精一名啓成治在玉堂上
清之内夕夕存思畢呪曰
太上神精高清九宫三氣結變正當神門龍
衣虎帶扶命還魂腰佩玉書黄晨華冠把籍
持符呼吸混分名曰鬱靈號曰白元與我俱
遊上到陽關周旋九清六合之中固養精液
泥丸上元百神扶將各鎭寶宫檢御旣畢還
安黄房
中央司命君者或曰制命丈人主生年之本
命攝壽夭之簡札太一變魂而符列司命混
合而對魂帝君司命之神主典年壽魁柄長
短之期是以混合太一以符籍而由之故稱
丈人焉名理明初字玄度𡖖一名神宗一名
靈華白日治幽極宫通御陰房出入神廬兩
門中夕治在玄室地户之中幽宫之下六合
宫之上一界中耳陰房者是鼻之兩孔中也
司命出入當由鼻孔不兩眉間也夕在玄室
爲玉莖之中地户亦爲陰囊中也若女子存
之令在陰門之内北極中夕夕存思焉存畢
呪曰
皇一之魂化成九名混合三眞變景帝庭幽
極玄户中有天靈周旋七運百神合成攝籌
把筭司命之精龍衣虎裙冠巾七星常在我
己安存我形號爲丈人名曰理明上通符命
使我長生三元六府萬關條平攝御靈氣與
兆合并龍輪徘徊共登太清齊光日月幽幽
冥冥刻命青緑天地俱傾
命門桃君者攝禀氣之命此始氣之君也還
精歸神變白化青合規挺矩生立肇冥天地
之資元陰陽之靈宗金門玉關房户之寶並
制命於桃君之氣也故太一還景帝君合魂
還景者俱混洞以萬變合魂者化精液而生
也精變之始由桃君而唱以别男女之兆焉
桃君名孩道康字合精延一名命王一名胞
根白日治在金門五城中是爲臍中命門下
丹田之宫也夕治在六合中太一之右焉夕
夕存思畢乃呪曰
玄元結精虛氣合煙胞胎之結陰陽之親太
上三氣下入兆身百節受靈萬神各陳混沌
爲一名爲桃君形如始生暉暉衝天衣服五
色華彩鳳文手執神符合帝之魂腰帶虎書
赤巾丹冠金牀玉榻正當命門口吸精氣强
我骨筋右有神女手把朱幡左有玉童書記
帝言陽氣左行混變未分陰氣右迴流形七
旋上詣泥丸常遊九宫出入幽門攝練魂魄
六府之間領録萬神與我俱仙
右三五渾合化生五神之法此五神者禀五
氣之大靈符玄命之宗也上生虚無下結一
身身中之生須五神以起居焉兆當夕夕存
思而祝之焉若不能闇諷可白日按文而吟
之不必夜半要生氣時耳夫三魂生於五神
三眞出於五靈謂此道爲混合三五之法焉
行之者長生不死名此道日察明堂歷神紫
宫生化三五朝胎上元者也雖已得仙者亦
當行之者長生也存思之時坐卧任意若座
者得向本命爲佳若不能頓思五神者可以
先次存二神後存三神周帀復始先後太一
始也
　　　鎭神養生内思飛仙上法
太微天帝君鎭神内思解脫散結固魂凝魄
混合化玄修眞之道開通六府五宫受靈咽
氣思眞芝芳自生胃管結絡神澄體清玉輦
立至白日登晨常當清齋沐浴燒香入室夷
心棄累遺塵豁然無滯注念不眠然後眞形
可睹遊神可還每以平旦東向平座臨目内
存形色朗然呼其正諱還鎭本宫叩齒三十
六通乃存
髮神名蒼華字太元形長二寸一分
腦神名精根字泥丸形長一寸一分
眼神名明上字英玄形長三寸
鼻神名玉壟字靈堅形長二寸五分
耳神名空閑字幽田形長三寸一分
舌神名通命字正倫形長七寸
齒神名崿鋒字羅千形長一寸五分面部七
神同衣飛羅裙並嬰兒之形存之審正羅列
一面各鎭其宫畢便叩齒二十四通咽氣十
二過祝曰
靈源散氣結氣成神分别前後緫統泥丸上
下相扶七神敷陳流形遁變變養華元導引
八靈上衝洞門衛軀攝景上昇帝晨畢次思
心神名丹元字守靈形長九寸
肺神名皓華字虚成形長八寸
肝神名龍煙字舍明形長七寸
腎神名玄冥字育嬰形長三寸六分
脾神名常在字魂庭形長七寸三分
膽神名龍曜字威明形長三寸六分六府眞
神同著丹錦飛裙處五臟之内六府之宫形
若嬰兒色如華童存之審正羅列一形從朝
至暮思念勿忘叩齒二十四過祝曰
五臟六腑眞神同歸緫御絳宫上下相隨金
房赤子對處四屝幽房玄闕神堂紐機混化
生神眞氣精微保鍊丹田與日齊暉得與八
景合形昇飛畢次思
精血三眞名無生君字黄寧子玄鎭我兩乳
之下源
骨節二眞名堅玉君字凝羽珠鎭我太倉之
府五腸之口
心中一眞名天精液君字飛生上英鎭我胷
中四極之口
九元之眞男名拘制字三陽鎭我左耳伏晨
之户
皇一之魂女名上歸字帝子鎭我右耳伏晨
之户
紫素左元君名翳鬱無刃字安來上鎭我頭
面之境
黄素中元君名圓華黄字太張上鎭我胷脇
之境
白素右元君名啓明蕭刃字金門上鎭我下
關之境
日中司命名接生鎭我左手中
月中桃君名方盈鎭我右手中
胎中一元白氣君名務玄子字育尚生
太一精魂名玄歸子字盛昌二神鎭我五臟
之上結喉之本
結中青氣君名案延昌字合和嬰兒
元君精魂名保谷童字明夫二神鎭我五臟
之下大胃之上
節中黑氣君名斌來生字精上門
帝眞精魂名幽臺生字灌上生二神鎭我九
腸之口伏源之下
胞中黄氣君名祖明車字神無極
天帝精魂名理維藏字法珠二神鎭我小腹
之内二孔之本
血中赤氣君名混雜子字叔保堅
司命精魂名發紐子字慶玄二神鎭我百關
之血絶節之下
上玄元父君名高同生字左迴明
下玄元母名叔火王字右迴光
帝皇太一名重冥空字幽寥無
九帝尊名日明眞字衆帝生
太帝精魂名陽堂王字八靈君
九關魂名緑迴道字絶冥
天紀帝魂名照無阿字廣神七神鎭我本命
之根塞我死路之門存祝衆眞從頭至臍無
不朗然便使金液流帀玉華映魂靈給溢於
窮腸帝氣充於九關七祖披釋於三塗受更
胎於南宫鎭存神於一身布眞氣以固年畢
叩齒三十九通祝曰氣生於無結生陽神陽
氣外貢陰氣内成二象番錯交結元靈内眞
鎭衛九孔受生保魂固魄萬神安停保我三
關華芝充盈與我同昇俱造玉清畢咽氣三
十九過以鎭三十九户氣澤帀潤流布一身
若能棄累不拘世塵靜心夷意朗睹虚房眄
想内視鎭神固魂絶死氣於九户鎭生宫於
上關迴帀存祝如面共言晝夜三年眞神見
形皓華反根朽齒牙生五臟結絡内補充盈
役召六甲驅策六丁室致九霄之賓神降二
素之軿神飛形舉白日登晨
右上眞之神寶名内字而鎭在人身之内運
於九天之氣固人六府機關萬積化生皆由
於神神鎭則生神遊則亡勤心積感則能舉
人身形上昇玄宫求仙之道不知形神内名
又不知墳死户長生豈可冀乎夫修此道不
得冒履淹穢食五辛酒肉之屬觸忤正氣神
則去矣人知豐肴以甘口爵禄以榮身而不
知甘口之食是傷神命之斧奢麗是消眞之
源故神人愛幽寂而棲身不顯形於風塵者
也修生之家且可愼乎
　　　三九素語玉精眞訣存思法
訣文曰九天丈人三天玉童同時傳太帝君
天帝君天帝君傳太微天帝君太帝君以傳
南極上元君天帝君以傳西王母太微天帝
君以傳金闕聖君金闕聖君以傳上相青童
君青童君傳西城王君使付後學應爲眞人
者承眞相統氣係皇篇至王君已經七千餘
劫王君後封靈文於王屋山西宂玉室之内
有素靈之官侍香典文其道秘妙不行於世
若有玄名得遇此文萬仙來朝天官衛身勤
行苦思白日昇晨凡受上清道經三寶妙章
步虚昇玄之道而不先釋五臟開理幽關萬
氣不固眞靈不欣徒勞勤事萬不得仙今撰
玉訣上帝妙言以傳後學秘而奉眞愼勿輕
傳殃滅子身
每至本命之日沐浴入室東向叩齒九通冥
目思東方青帝少陽九靈眞人諱拘上生身
長九寸頭戴九元之冠衣單青飛裙手執青
精玉板乘青雲飛輿從青袿玉女十二人從
天清陽宫中來下以青雲冠覆我身思九靈
眞人乘雲氣入我身中安鎭肝内便三呼少
陽九靈眞人拘上生賷青芝玉精補養我身
便三味口三咽止仰呪曰
蒼元浩靈少陽先生九氣還肝使我魂寧幽
府結華藏内鮮明練容固體返白爲青化内
發景登昇紫庭敢有犯試摧以流鈴上帝玉
録太清記名畢引氣九咽止
正南向冥目叩齒三通思南方赤帝太陽南
極眞人諱融上生身長三寸頭戴進賢之冠
衣絳章之衣手執朱玉之板乘赤雲飛輿從
赤袿玉女十二人從天蘭臺宫中來下以丹
雲冠覆我身思太陽南極眞人乘雲氣入我
身中安鎭心内便三呼太陽南極眞人融上
生齎丹芝玉精補養我身便三味口三咽止
仰呪曰
赤庭絳雲上有高眞三氣歸心是我丹元騰
我凈躬遥奏以聞心固神靜九靈閉關金眞
内映紫煙結雲太微緑字書名神仙飛行上
清朝謁帝庭畢引氣三咽止
正西向冥目叩齒七通思西方白帝少陰素
靈眞人諱辱明子身長七寸頭戴玉寶玄冠
衣素錦之衣手執素玉之板乘白雲飛輿從
素靈玉女十二人從天皇宫來下以素雲冠
覆我身思素靈眞人乘雲氣入我身中安鎭
肺内便三呼少陰素靈眞人辱明子齎白芝
玉精補養我身便三味口三咽止仰呪曰
素元洞虛天眞神廬七氣守肺與神同居保
練玉藏含華玉芝澄誠明石遊御玄虚白玉
金字九帝眞書使我飛仙死名落除遊洞三
清適意所如畢引氣七咽止
正北向冥目叩齒五通思北方黑帝太陰玄
靈眞人諱冥玄默身長五寸頭戴玄冠衣玄
雲之衣手執玄精玉版乘玄雲飛輿從太玄
玉女十二人從天玄陰玉虚宫中下以玄雲
冠覆我身思太陰玄靈眞人乘雲氣入我身
中安鎭腎内便三呼太陰玄靈眞人冥玄默
齎玄芝玉精補養我身便三味口三咽止仰
呪曰
玄元北極太上靈璣五氣衛腎龜玉參差寶
華結絡胃藏朗開神名玉臺年同二儀上皇
大帝峙然不迷役使六甲以致八威參龍駕
浮超然昇飛吐納神芝歷劫不衰畢引氣五
咽止
正向本命之上冥目叩齒十二通思中央黄
帝緫元三靈眞人諱原華身長一寸二分頭
戴黄晨玉冠衣黄錦飛裙手執黄精玉版乘
黄霞飛輿從中央黄帝玉女十二人從天玉
房宫中下以黄雲冠覆我身思三靈眞人乘
黄雲入我身中安鎭脾内便三呼緫元三靈
眞人原華齎黄精玉芝補養我身便三味口
三咽止仰呪曰
黄元中帝本命之神一氣侍牌使我得眞五
臟生華結絡紫晨變景練容保命長延後物
而傾千神來臣老君玄録名書神仙長生乆
視與天同存畢引氣十二咽止
還東向冥目叩齒三十六通思五氣玉清高
皇上寶眞人諱太虛身長三寸頭戴玉晨之
冠衣五色無縫單衣左手捧日精右手執月
光鎭我上府泥丸官中呼上寶眞人太虚齎
五氣流精陶灌我身便五味口五咽止仰呪
曰
高上眞皇五帝太靈保我泥丸玄映五形三
光朗耀日月洞明飛雲流霞陶注玉精練容
保魄神魂自生千變萬化昇入紫庭畢引氣
五咽止
五方命呪畢摩兩掌拭面目如此五年面發
金容五内華生五臟保氣神仙道成三宫感
暢眞靈見形乘空駕虚白日昇天惟在密修
愼勿輕傳
　　　紫書存思元父玄母訣
紫書訣言修行上眞之道當以三月九月十
二月三日十五日二十五日一年三月月有
三日三過行之此月是九天元父受化之月
日是遊宴九天上宫值合之時也每至其日
沐浴清齋於隱寂之地不關人事正中時向
東北之上仰天思九天元父姓名身長九寸
九分著玄黄素靈之綬頭戴七稱珠玉之幘
冠無極進賢之冠居九天之上太極瓊宫玉
寶之府丹靈鄕洞元里中時乘碧雲飛輿從
十二飛龍二十四仙人白鵠侍輪遊於虚玄
之上存思分明令如對顔便九拜於元父三
過陰喚元父甲今有言乞與上昇奉侍帝靈
輒叩齒九通仰祝曰
高上帝尊元始大神含眞胤氣形秀紫天乘
雲駕浮落景八煙迴輪曲降道廕我身得乘
霄景奉侍靈轅今日八會上願開陳所向所
啓莫不如言長享元吉與帝同存畢仰咽九
氣止如此元父感悅帝尊欣喜即命領仙注
子金名九年精思克遺瓊輿下迎子身白日
飛昇上造帝庭此道高妙非下世凡學所可
參聞自無金名玄圖録字上清莫得知見若
於機會遇得寶篇皆宿挺合仙但當寶録密
而奉行輕說非眞罪延七祖父母長閉地獄
萬劫不原身没鬼宫萬不得仙
紫書訣言凡修上眞之道當以二月七月十
月五日十六日二十九日一年三月月有三
日此月是九天玄母合化始生之月日是天
元合慶變雌天德之日也至其日沐浴清齋
别室寂處不關人事夜半露出中庭西南向
仰天思九天玄母姓名身長六寸六分著青
寶神光錦繡霜羅九色之綬頭戴紫元玄黄
寶冠居九氣無極之上瓊林七映之宫玉寶
洞元之府九光鄕上清里中時乘紫雲飛精
羽蓋從十二鳳凰三十六玉女白鳳侍輪遊
於太清之上無崖之中存思分明朗然對前
便九拜於玄母三過陰喚玄母甲穢質貪眞
仰慕上清乞與眄接得侍玉靈叩齒九通仰
祝曰
三合五離混化二元氣凝成神神變合魂胎
養九天保固生門陰精玄降陶灌形源練質
染氣受化自然今日何日玄母開陳八願九
會上獲天眞景嚮參微得啓玉晨骨騰肉飛
乘虚絡煙上造紫轅長輔帝臣畢仰咽氣九
過止如此玄母含暢帝妃喜歡天眞下降得
見靈顔即命青宫注上玉名九年精思帝遣
玉女乘雲下迎上昇玉清侍衛玄宫此道高
妙非世所聞若有金名標侍帝簡得見此文
皆宿挺合仙克得飛昇遊宴九天也愼勿輕
洩身没三官七祖被考長閉河源
凡行此道當精心苦念目瞻靈顔仰希玄降
以要飛仙不得污穢上干太眞身被禁閉萬
不得仙若天陰無日亦可於靜室行事但使
心目相應口嚮相和神無不感道無不降學
無不成道降神附飛行太空也
　　　紫書存思九天眞女法
紫書訣言凡修上眞之道常以九月九日七
月七日三月三日此日是九天眞女合慶玉
宫遊宴霄庭敷陳納靈之日至其日五香沐
浴清齋隱處别室不交人事夜半露出燒香
北向仰思九天眞女諱字身長七寸七分著
七色耀玄羅袿明光九色紫錦飛裙頭戴玄
黄七稱進賢之冠居上上紫瓊宫玉景臺七
映府金光鄕無爲里中時乘紫霞飛蓋緑軿
丹輿從上宫玉女三十六人手把神芝五色
華幡御飛鳳白鸞遊於九玄之上青天之崖
思畢心拜眞女四拜叩齒二十四通仰祝曰
天眞迴慶游宴紫天敷陳納靈合運無間上
御玉宫下眄兆臣八會開張九願同纏思微
立感上窺神眞流精陶注玉華降身萬慶無
量長種福田畢仰引氣二十四咽止如此眞
女感悅神妃含歡上列玉帝奉兆玉名記書
東華參篇玉清也修之九年面發金容體映
玉光神妃交接身對靈眞克乘飛蓋遊宴紫
庭此法高妙世所不行若有金名書字紫簡
得見秘文骨挺應仙寶而密修計日成仙輕
泄非眞罰以神兵長役幽泉七祖受累萬劫
不原
雲笈七籖卷之四十四










雲笈七籖卷之四十五攝五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　秘要訣法修眞㫖要
　　序事第一
道者虚無之至眞也術者變化之玄伎也道
無形因術以濟人人有靈因修而會道人能
學道則變化自然道之要者深簡而易知也
術之秘者唯符與氣藥也符者三光之靈文
天眞之信也氣者陰陽之太和萬物之靈爽
也藥者五行之華英天地之精液也妙於一
事則無不應矣
　　　性情第二
夫生我者道禀我者神而壽夭去留不由於
巳何也以性動而爲情情反於道故爲化機
所運不能自持也將超跡存亡之域棲心自
得之郷者道可以爲師神可以爲友何謂其
然乎夫道與神無爲而氣自化無慮而物自
成入於品彙之中出於生死之表故君子黜
嗜慾隳聰明視無色聽無聲恬惔純粹體和
神清希夷忘身乃合至眞所謂返我之宗復
與道同與道同者造化不能移鬼神不能知
而況於人乎蓋傳受之者多不能叩師㫖曉
玄奥濫參經法不會修行之由不知避忌動
靜進退取捨之端致於俯仰觸於正眞雖然
立功功不足以補過學仙之士須探幽賾玄
制遏情性性常靜之情無橈之情性平和方
可以學道矣
　　　明正一籙第三
籙者戒録情性止塞愆非制斷惡根發生道
業從凡入聖自始及終先從戒籙然後登眞
夫事悉兩存則理無不通籙者亦云籙三天
妙氣十方神仙靈官名號與奉道之人修行
經云生無道位死爲下鬼若高人俗士有希
道之心未能捨榮禄初門不可頓受可受三
五階若修奉有功然更遷受上古眞人尋按
經籙唯受一二階修行便登上眞多受不會
至理師又不明修行之由於身未能有益道
在用心眞而又正修行契合於道其應如神
也正一籙流傳緫二十四階今略云一二階
以明正一之由正一三五百五十將軍籙有
兩階每一階分爲七十五將軍上階云上仙
下階云上靈是人身中三儀正神也正一三
五温沌元命眞人籙正一法中王也正則不
邪一則不二制伏邪僞悉歸正道温沌者我
初生亦如天地温沌之初也元命者有身之
元命也知道修其元命可爲眞人也此元命
之理稍長事難具載臨壇受度師合明示弟
子令識元命之由矣萬法悉有内外及兩存
外以天中指事者正一盟威處乎星漢斗宫
之中若内以指事者以身中三丹田爲三氣
正神變化有千二百形影萬二千精光經云
得三氣之所生能知六數之所因即陽氣化
爲龍車陰氣化爲玉女騰轉無方輪舞空玄
之上又氣之所在隨神所生焉神在則氣盛
神去則氣遷氣者則二十四神之正氣氣亦
成神神亦成氣散之爲雲霧合之爲形影出
爲亂入爲眞上結三元下生萬物靜用爲我
身動用爲我神故知道成動用悉在我身修
鍊之人陰氣日消陽氣日隆旣無陰氣自然
上昇吴天師曰九天之上無陰也九地之下
無陽也
　　　避忌第四
正一籙云弟子遇大風雨時皆不可朝眞醮
請當黙坐燒香爲眞靈不降候晴爲之受道
之家或遭疾病唯思愆悔過不得怨咎神明
可晨夕虔心焚香禮念陳列章表乞贖過尤
無不應也道士行法爲人治病所受信物分
於寒栖之人次充功德之用若私用非道則
治病不驗罪考難解殃流子孫凡人詣師受
道入靖啓事弟子皆應三叩頭搏頰再拜受
訖三日謝恩若師在逺處入靖室面向師所
在方至心再拜焚修香火不得用竈中灰火
天師門下科令云竈灰火爲伏龍屎故宜忌
耳經大喪一年殗期喪四十日殗限内不得
入靖朝眞限滿沐浴然可朝眞犯者考病十
日凡人入靖朝禮啓事言詞章表欲得質而
不繁約而不華上眞聖聰不在繁詞凡欲入
靖朝眞具衣褐執簡當心定神存思然後閉
氣入靖經云閉口入靖百神畏憚功曹使者
龍虎君各可見與語謂能精心久久行之
登眞戒忌云未見無功受賞而保安有罪不
罰而永全兆心自然之感猶影響之相應
又曰夫學道者第一欲得廣行陰德慈向萬
物救人危難度人苦厄輕財重道施恩布德
最爲上善遵戒避忌第一戒貪第二戒殺第
三戒慾守此實學者之堅梯登眞之樞要苟
不依承是求没溺之漸矣又云婬爲十敗之
首可不愼乎
　　　殗穢忌第五
科目忌臨屍産婦喪家齋醮食櫛沐飯食便
曲不欲向北及不得見三光婦人月經不得
造齋食近道場不得見諸畜產喪車靈堂等
　　　解穢場方第六(出眞誥)
竹葉十兩　　　桃白皮四兩
右以水二斗煎取一兩沸適寒温先飮一盞
次澡浴兼以水摩髪穢自散也
眞誥曰旣除殗穢又避濕痹瘡且竹清素而
内虚桃即折邪而辟穢故用此二物以消形
中之滓濁見屍及喪車速存火從己心中出
徃燒之令火赫然與屍柩等並爲灰燼便想
烈風吹之又閉目内視令火自焚舉體潔白
見穢氣自滅忽於街衢道中見諸穢尤要此
法也





凡書符叩齒三通三度稱合明天帝日閉口
閉氣書之置水椀中以刀子左攪水三帀想
北斗七星在水中呪曰
北斗七星之精降臨此水中百殗之鬼速去
萬里如不去者斬死付西方白童子急急如
律令呪訖即含水噴灑穢氣都散當噴之時
存正一眞官朱衣頭戴籙中九鳳之冠口中
含水噴灑穢亦自解
沐浴洗面常用此呪三呵水即呪曰
四大開明天地爲常玄水澡穢辟除不祥雙
童守門七靈安房雲津鍊濯萬氣混康内外
利貞保滋黄裳急急如律令
　　　旦夕燒香第七
每日卯酉二時燒香三捻香三叩齒若不執
簡即拱手微退冥目視香煙微祝曰
玉華散景九炁含煙香雲密羅上衝九天侍
香金童傳言玉女上聞帝前令某長生世爲
神仙所向所啓咸乞如言畢叩齒心禮四拜
亦云眞禮四拜
　　　旦夕衛靈神呪第八
毎朝及臨卧之際焚香向王長跪叩齒三十
二通誦衛靈神呪一遍其呪在别卷
　　　朝眞儀第九
毎月一日
十五日
三元日(正月十五日七月十五日十月十五/日)
庚申日
甲子日
本命日
三會日(正月七日七月七日十月五日)
八節日(立春春分立夏夏至立秋秋分立冬/冬至)
右此日並須朝禮若其日遇值戊辰戊戌戊
寅即不須朝眞道家忌此日辰凡入靖朝禮
預先一日不食五辛酥乳酪能常斷尤佳若
未能常斷但修行日愼勿食之可以桃竹湯
沐浴至其日五更以潔凈衣服執簡香爐至
靖户叩齒三通微祝曰
四明功曹通眞使者傳言玉女侍靖玉女爲
我通達道室正神上元生炁入臣身中今日
朝眞願爲通達皆使上聞訖便開門先進右
足次進左足至香案前置爐案上執簡臨目
叩齒三通存思玉女童在香案左右即上香
訖起執簡當心平立微僂身發爐呪曰
太上玄元五靈老君當召功曹使者左右龍
虎使者捧香使者三氣正神急上關啓三天
玄元無上道君臣今正爾入靖燒香朝眞願
得九天正眞生氣降入臣身中令臣所啓速
達逕御
太清紫微君玄元大道君几前畢再拜長跪
存思太上道君著九色雲霞之帔戴九德之
冠左玄眞人在左右玄眞人在右龍虎君玉
童玉女並在左右天師在西位四面功曹使
者青雲之氣滿堂所存並坐紫雲座座如雲
之昇畢退身再拜又長跪叩齒二十四通啓
曰
正一盟威弟子某稽首歸身歸神歸命
太清玄元無上三天無極大道太上老君太
上丈人天帝君天帝丈人九老仙都君九氣
丈人百千萬重道炁千二百官君太清玉陛
下臣某幸資宿慶得奉道眞竊不自揆輒希
長生誓將克巳立功改過修德伏乞原赦(臣)
積生已來至於今日所犯元惡重罪咸賜蕩
除許(臣自)新補復前咎令九祖父母幽魂苦
爽皆拔九幽上昇天衢令臣修道允合至誠
請削(臣)死籍注上玄籙闔門之内共保元吉
生成之惠實在於此(臣某)叩頭謹啓再拜又
長跪曰(臣某)蒙師資受道荷佩法籙雖未明
眞理志願神仙長生度世自頃已來轗軻病
疾注連沈滯即日上請虚素天精君一人赤
衣兵士十萬人在天柱宫以制鬼滅禍遏却
六天之氣令(臣某)百病除愈仰荷大道生育
之恩(某)稽首再拜叩頭又長跪曰(臣某)自頃
已來轗軻不寧夢想不眞魂魄不守上請收
神上明君一人官將一百二十人主爲(臣某)
治之令(臣)心安神定與道合同再拜又長跪
曰(臣某)身常有疾病四大昏沉有疾言之慮
恐一旦沉没泉壤上請天官陽祑君一人官
將百二十人左右吏兵一百二十人爲某治
之開生門益壽命當請南上君一人官將一
百二十人在倉廩宫爲(臣某)延年長生不死
仰荷大道生成之恩(臣某)誠惶誠恐稽首再
拜又長跪曰(臣某)自居止此已來夢想不安
及有凶强故氣之鬼不忌太上道法每來逼
近身中若不早請天官將吏削除日月深逺
恐爲灾禍(臣)今謹上請召仙君一人官將一
百二十人乞制滅凶危故氣之鬼使眞氣降
流室宇清凈妖邪斥却耳目聰明仰荷大道
罔極之恩(臣某)誠惶誠恐稽首再拜(便於彼)
(處地上伏地以簡叩頭摶頰訖起立)復罏呪
曰
香官使者左右龍虎君捧香使者三氣正神
當令朝眞之所自然生金液丹碧芝英百靈
衆眞交會在此香火案前令臣修道克合至
眞闔門受福天下蒙恩仙童玉女侍衛香煙
傳臣所奏徑至帝前再拜便出勿迴顧入靖
預約家人勿令囂喧畢須寂然
　已上五等朝儀及魏夫人傳嵩嶽吴天師
　亦常用此儀也
　　入靖法第十(達)
眞誥云上清眞人馮延壽訣曰凡人入靖燒
香皆當對席心拜叩齒陰祝隨意所陳唯使
精專必獲靈感正心平氣故使人陳啓通達
上聞也燒香時勿反顧顧則忤眞致邪外應
又清虚眞人曰每入靖當以水潄口洗穢氣
出靖漱口以閉三宫故氣出靖户之時亦不
得反顧顧則忤眞克致不誠入靖户不得與
外人言語及不得脚蹋門限敕禁至重
　　　燒香法第十一
太上教曰夫燒香不得以口嚙香靈禁至重
登眞隱訣曰夫朝奏之時先烈火豐香使一
舉便到了不宜綿綿翳翳
　　　存思訣第十二
天師燒香儀曰入靖燒香常存左青龍右白
虎前朱雀後玄武陸先生思神訣曰常存罏
左金童右玉女侍香煙也李氏儀曰存香火
中有五色煙也玄都入治律曰呈章朝眞存
五方氣及功曹使者吏兵左右分位森然如
相臨對侍左右前後天師墨教篇曰入靖燒
香皆目想髣髴若見形儀不可以空靜寥然
無音響趨拜而退也
　　　叩齒訣第十三
九眞高上寶書神明經曰叩齒之法左相叩
名曰打天鐘右相叩名曰搥天磬中央上下
相叩名曰鳴天鼓若卒遇凶惡不祥當打天
鐘三十六遍若經凶惡辟邪威神大呪當搥
天磬三十六遍若存思念道致眞招靈當鳴
天鼓當以正中四齒相叩閉口緩頰使聲虚
而深響也
　　　臨目訣第十四
臨目目欲閉而不閉欲開而不開令幽顯相
關存注審諦今人入靖及呈章可依此法
　　　稽首訣第十五
登眞隱訣曰稽首者先一拜額至地乃再拜
按先一拜而世相承不見至於再拜猶不肯
全何況能先别一拜以行稽首今或因坐仍
額至地稽首首至地如因坐地非稽首也
　　　再拜訣第十六
夫再拜者兩拜是也别起更坐勿因拜便坐
也拜坐止一拜全非再拜也
　　　誠惶誠恐訣第十七
夫誠惶誠恐者即握簡低身戢地兩過捧簡
長跪當心少時復下戢地又兩過止若言頓
首者便以頭頓也陶隱居曰道雖心存亦須
形恭口宣詞列進退足蹈並使應機赴會動
靜得宜内以冲神外以恊禮
　已上出登眞隱訣
　　　明二人同奉第十八
太玄都云高人俗士居家或有妻室志有希
道之心心遊道德之鄉者宜夫妻同修若不
同修皆相賊害以一人不知故見一人修行
心有相阻遂成相賊可同奉朝修入靖之日
男官立左女官立右一人啓奏二人虔心同
時再拜女人至朝眞日身有穢亦宜止之但
有同奉心即可合於玄感耳
　　　本命日第十九
夫本命日可轉度人經一兩過即魂神澄正
萬氣長存不經苦惱身有光明三界侍衛五
帝司迎功滿德就名書上清本命日早朝焚
香向本命位叩齒三通心存再拜而微祝曰
太一鎭生三氣合眞室胎上景母玄父元生
我五藏攝我精神下灌玉液上朝泥丸夕練
七魄朝和三魂右命玉華左嘯金晨令我神
仙役靈使神常保利貞飛行十天畢叩齒三
通咽液三過心禮四拜此名太上祝生隱朝
胎元之道常能行之令人魂魄保守長生神
仙此法不用入靖室可坐所但少靜無人即
爲之出眞誥第三
　　　入室對席第二十
凡人入室焚香皆當對席心禮叩齒陰祝適
意所陳唯使專精必獲靈感
　　　制三尸日第二十一
凡甲寅庚申之日是三尸鬼競亂精神之日
也不可與夫妻同室寢食可愼之甲寅日可
割指甲甲午日可割脚甲此日三尸遊處故
以割除以制尸魄也
　　　常存識巳形第二十二
凡人常存識巳之形極使髣髴對我前存我
面上常有日月洞照一形使日在左月在右
去面九寸日紫色光芒赤光九芒也月黄色
光芒白光十芒也存了叩齒三通微祝曰
元胎上眞雙景二玄右抱七魄左拘三魂令
我神明與形常存畢叩齒三通咽液七過名
爲帝君録形拘魂制魄之道黄庭經云攝魂
還魄永無傾也
眞誥曰夫得道者常恨不早聞道失道者常
恨不早精勤何謂精耶專篤其事何謂勤耶
恭繕其業旣加之以檢愼守之以取感者則
去眞近矣爾其營之勿怠也
眞誥目性躁暴者一身之賊病心閑逸者求
道之堅梯也遂之者眞去改之者道來每事
觸類當柔遲而盡精潔之理如此幾乎道近
也
紫陽眞人言沐浴不數魄之性也違魄反是
鍊眞濁穢尸魄自去也
　　　寢卧時祝第二十三
凡人卧牀常令高則地氣不及鬼吹不干鬼
氣侵人常因地氣而逆上耳人卧室宇當令
潔盛潔盛盛則受靈氣不盛則受故氣故氣
之亂人室宇者所爲不成所依不立一身亦
爾當數沐浴潔凈
眞誥云世人有知酆都六天宫名者則百鬼
不敢害欲卧時常先向北祝之三遍微其音
也祝曰
吾是太上弟子下統六天六天之宫是吾所
部不但所部乃太上之所主吾知六天門名
是故長生敢有犯者太上斬汝形
第一宫名紂絶陰天宫以次東行
第二宫名泰殺諒事宗天宫
第三宫名明辰耐犯武城天宫
第四宫名恬照罪炁天宫
第五宫名宗靈七非天宫
第六宫名敢司連宛屢天宫
畢叩齒六下仍卧辟諸鬼邪之氣如此凡三
過也此法亦出酆都記
北帝祝法北帝神祝之法若非制鬼神常持
者可微微而誦自然除穢惡滅三尸消故氣
鬼魁邪精永不敢近久久持之北帝每差天
丁侍衛若制伏用事乃可高聲誦持法面北
叩齒三十六通存五神誦持四言一叩齒祝
曰
天蓬天蓬九元殺童五丁都司高刁北公七
政八靈太上浩凶長顱巨獸手把帝鍾素梟
二神嚴駕夔龍威劒神王斬邪滅蹤紫氣乘
天丹霞赫衝吞魔食鬼横身飲風蒼舌緑齒
四目老翁天丁力士威南禦兇天騶激戾威
北銜鋒三十萬兵衛我九重辟尸千里去却
不祥敢有小鬼欲來見狀钁天大斧斬鬼五
形炎帝烈血北斗然骨四明破骸天猷滅類
神刀一下萬鬼自潰急急如
太上帝君律令畢皆四言一叩齒以爲節也
若冥夜白日得祝爲常祝也鬼有三被此祝
者眼晴盲爛而身滅矣此上神祝皆斬鬼之
司名北帝秘其道若世人得此法常能行之
乃不死之道也男女大小皆得行之此所謂
北帝神呪殺鬼之法鬼常畏聞困病行之立
愈叩齒當臨目存見五臟五臟具五神自然
在身酆都中秘此呪法令密耳不可泄非其
人也此呪出上清部登眞隱訣眞誥中並有
正一部中及法事要訣皆有其文道教靈驗
記亦録上古及近世修持有効者甚多略而
言之
　　　服日月光芒第二十四
服日月光芒大方諸宫青童君常治處其上
人皆天仙高眞太極公𡖖司命在所也有服
日月光芒法雖以得道爲眞猶故服之凡存
心中有日象大如錢在心中赤色有光芒從
心中上出喉至齒間即不出却迴還胃中如
此良久臨目存見心中胃中分明乃吐氣訖
嚥液三十九過止一日三爲之日出時食時
日中時行之一年除疾五年身有光彩十八
年得道日中行無影辟百邪千灾之氣常存
日在心月在泥丸中書服日夜服月服月法
存月十芒白色從腦中下入喉芒亦至齒而
嚥入胃一云常存月一日至十五日已前服
十五日已後不服月減光芒損天炁故言止
也又此方諸眞人法出大智慧經中篇常能
用之保見太平南極夫人所告行此日在心
月在泥丸之道謂省易得㫖須勤行無令廢
絶也除身中三尸百疾千惡乃鍊魂制魄之
道也日月常照形即鬼無藏形青童君云故
常行之吾即其人也今告子子脫可密示有
心者耳行此道亦不妨行寶書所以服日月
法兼行有益也仙人一日一夕行千事不覺
勞倦勤道之至生不可失(出眞誥第三)
　右出西城王君告
　　　孟先生訣第二十五
山世逺受孟先生法暮卧先讀黄庭内景經
一過乃眠使人魂魄自然制鍊常行此法二
十八年亦仙矣是合萬遍夕得三四過乃佳
北嶽蔣夫人云讀此經年限未滿亦且使人
無病是不死之道也
　已上出眞誥第三
　　　惡夢吉夢祝第二十六
太素眞人教始學者辟惡夢法若數遇惡夢
者一曰魄妖二曰心試三曰尸賊此乃厭消
之方也若夢覺以左手捻人中二七過叩齒
二七通微祝曰
大洞眞玄長練三魂第一魂速守七魄第二
魂速守泥丸第三魂受心節度速啓太素三
元君向遇不祥之夢是七魄遊尸來恊邪源
急召桃康䕶命上告帝君五老九眞各守體
門黄闕神師紫户將軍把鉞握鈴消滅惡精
返凶成吉生死無縁畢若又卧必獲吉應而
造爲惡夢之氣則受閉於三關之下也三年
之後唯神感應乃有夢者皆有將來之明審
也無復惡夢不洋之想若夜有善夢吉應如
夢而心中自以爲佳則吉感也卧覺當摩目
二七過而祝曰
太上高精三帝丹靈絳宫明徹吉感告情三
元柔魄天皇受經所向諧合飛仙上清常與
玉眞俱會紫庭
　已上出太丹隱書
山源者是鼻下人中之左側在鼻下尖谷中
也暮常嚥液三九過急以左手第二第三指
按三九下常爲之令人致靈徹視杜遏萬邪
之道也旦亦宣爲之按了密呪曰
開通天庭使我長生徹視萬里魂魄返嬰滅
鬼却魔來致千靈上昇太上與日合并得補
眞人列象玄名
　　　明耳目訣第二十七
眞誥日求道要先令目明耳聰爲事主也且
耳目是尋眞之梯級綜靈之門户得失繫之
而立存亡須之而辯也今抄經相示可施用
之道日常以手按兩眉後小宂中三九過又
以手心及指摩兩目顧上以手旋耳行三十
過唯令數無時節也畢輒以手逆乘額三九
過從眉中始乃以入髪際中仍須嚥液多少
無數如此常行耳目清明二年可夜書眉後
小宂爲上元六合之府化生眼暉和瑩精光
長映徹瞳保鍊目神是眞人坐起之上道也
　　　青牛道士存日月訣第二十八
青牛道士口訣暮卧存日在額上月在臍下
上辟千鬼萬邪致玉童玉女來降萬禍伏走
甚秘驗此即封君達也沈羲曰服神藥勿向
北方大忌亥子日不得唾損精失氣減折年
命也
　　　欒巴口訣第二十九
欒巴口訣行經山野及諸靈廟惡神之門存
口中有眞人字赤靈丈人侍以玉女二人一
女名華正一女名攝精丈人著赤羅袍玉女
二人上下黄衣所存畢乃叱咤曰
廟中鬼神速來使百邪詣赤靈丈人受斬死
衆邪却走千里此是三天前驅使者赤靈丈
人捕鬼之法也
　　　服食忌第三十
女仙程偉妻曰服食靈藥勿食血物使三尸
不得去乾肉可耳鳳綱訣曰道士有疾内視
心使生火以燒身及疾處存之要精如彷佛
疾即愈凡痛處加其火必驗也


雲笈七籖卷之四十五
雲笈七籤卷之四十六攝六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　祕要訣法(修眞㫖要)
　　黄素内法第一
凡精誠密向耽味玄眞清齋苦志感慕神仙
忽自遇此三品之經而不師受者其人皆玄
會宿感列籍帝鄕眞人密授應得此經其人
異挺以標世功依太上黄素四十四方聽得
隱盟玄誓神科也當以甲子之日清齋入室
夜半生氣之時眠坐任意臨目髣髴叩齒二
十四通心拜四方畢而微祝曰
太上九靈三素元精仙都大神四極三清昔
奉法化遇會上經玄師冥逺靡覽眞形乞山
隱盟誓以神明玉童侍衛玉華扶生八願九
合妙慧通靈願神願仙飛行上清祝畢又叩
齒二十四通嚥液十過心拜經前因此而寢
亦可起坐誦經必有吉感常能行之三年之
中得爲經帥成其眞人大夫之任矣此是黄
素内法不煩復經營師及歃血之盟也眞人
雖已受經亦常行之
　　　八朝三元内禮隱法第二
凡爲道士受三眞品經雌一洞玄隱玄羽章
者當勤慕上契感會神明精心齋凈專道固
生孜孜不替味景玄清若此人者必獲上仙
依太上黄素四十四方得行八朝三元内禮
隱法當以甲寅丙寅戊申庚申丁巳己巳癸
亥乙亥之日平旦入室燒香左右臨目髣髴
叩齒二十四通心拜四方微祝曰
太上太靈三素元精謹以吉日内朝眞經神
童玉女散香虚庭使我神仙天地相傾祝畢
疾閉兩目使内外冥合不相聞見又叩齒三
七通嚥液三過開目都畢也此名爲八朝三
元内禮隱法常能行之令人通靈徹視精應
三元眞會妙感陟降太玄侍經玉女奏子求
生神仙不死天地相傾諸未受經者行之三
年得爲經師靈瑞吉祥
　　　内除罪籍第三
凡修受大洞眞經雌一奇文者皆當别寢一
室不交人物常置經於朹格潔凈之處旦夕
燒香禮拜陳願人間内除罪籍常以月三日
七日二十一日侍經玉女乃奏人罪過於三
元與太一帝君共詳子之云爲是其日也當
入室燒香叩齒三七通冥目微祝曰
太上神方大洞眞經昔以有幸遭遇神明啓
蔭七圖受會三清若有陰罪帝君散靈二象
開明上帝合形令我飛仙神眞長生祝畢又
叩齒二七通心拜四方開目都畢常當行之
者則三元密感帝君赦過諸有奏子之罪者
皆不見用也
　　　三元隱謝解穢内法第四
凡道士存思上法及修學太一之事皆禁見
死尸血穢之物若兆見之者得聽三元隱謝
解穢内法當以朱砂一銖散内水中因以洗
目漱口並洗手足畢入室正寢交手心上叩
齒二七通心拜四方乃微祝曰
三元上道太一䕶形司命公子五神黄寧血
尸散滅凶穢沈零七液灌注五藏華生令我
神仙長亨利貞祝畢因疾閉兩目并氣自持
使内外冥合不相聞見良久覺身中小熱爲
候竟又叩齒七下嚥液三過都畢誦此三元
隱謝解穢之内法也
　　　大帝開結經法第五
凡道士修受上法欲有所看省誦讀經文發
篋之時皆當燒香左右心拜經前叩齒三通
乃微祝曰
玉帝上法上聞三清吉日齋戒敢開神經萬
試隱伏所向皆成玉童侍衛玉華散馨上告
三元與我長生祝畢開經然後乃得誦讀之
此名爲大帝開經之法令玉女玉童侍守燒
香啓降神靈上聞九天
　　　祝太一帝君法第六
凡道士受學洞經修行太一之事不得宣洩
太一帝君之名字以語於不同志之人泄則
犯太玄陰考兆三犯之者則五神廢宅不得
復爲仙矣過三以徃死爲下鬼已無仙冀
凡道士受經以後常晨夕存祝太一帝君之
名字先叩齒三通微祝曰
淩梵履昌七靈丈人太一務猷五神黄寧上
昇九天與帝共并乞願飛仙七祖胎嬰解愆
釋罪上登玉清畢又啄齒七通嚥液三過此
爲存神釋罪請帝求仙也行之七年則神明
感會帝君喜歡玄母注生五神常存七祖罪
釋受胎南仙長生不死白日昇晨
　　　愼忌法第七
凡修太一之事及行上法存神之道愼不可
見尸及血穢之物見一死尸則一年不得行
事又却傾一年之功然此帝一之科常却罰
於旣徃又進塞於將來若一年三見尸者則
罰功斷事各三年也若遇見二十四尸者皆
不得復修太一求仙也
　　　帝君捕神祝第八
凡道士獨宿山林而多爲山精惡鬼所犯試
者當叩齒二七通閉氣呪曰
吾昨被帝君召攝領眞元令我封掌此五嶽
摧割酆山山精萬靈受事俱會帝前七神所
引三元司眞若有小妖即時梟殘山精澤尉
速來奉迎神師口命上聞三清一如大洞之
法不得稽停呪畢又叩齒三七通此爲帝君
捕神祝伐山精百鬼法諸山神地祇房祠正
氣之神聞此之呪皆來執鞭奉迎神兵侍衛
若與萬人同宿矣
　　　遏邪大祝第九
大洞眞經高上内章遏邪大祝上法曰每當
經危險之路鬼廟之間意有疑難之處心有
微忌者乃當返舌内向喉嚥液三過畢以左
手第二第三指捻兩鼻孔下人中之本鼻中
鬲孔之内際也三十六過即手急按勿舉指
計數也鼻中鬲之際名曰山源一名鬼井一
名神池一名邪根一名魂臺也捻畢因叩齒
七通畢又進手心以掩鼻於是臨目乃呪曰
朱鳥淩天神威内張山源四鎭鬼井逃亡神
池吐氣邪根伏藏魂臺四明瓊房玲琅玉眞
巍峨坐鎭明堂手揮紫霞頭建晨光執詠洞
經三十九章中有辟邪龍虎截嶽斬崗猛狩
奔牛銜刀吞槍揭山玃天神雀毒龍六頭吐
火啖鬼之王電猪雷父掣星流横梟嗑駮灼
逆風橫行天禽羅陣皆在我傍吐火萬丈以
除不祥群精啓道封落山郷千神百靈併首
叩顙澤尉捧罏爲我燒香所在所經萬神奉
迎畢又叩齒三通乃開目徐去左手按山源
則鬼井閉門手薄神池則邪根散發手臨魂
臺則眞神守闕於是感激靈根天獸來衛千
精震伏莫干我眞此自然之理忽爾而然也
鼻下山源是我一身之靈津眞邪之通府背
眞者所以生邪氣爲眞者所以遏萬邪在我
運攝之爾故吉凶兆焉
　　　三天正法祝魔神第十
凡道士隱迹山林精思感靈或讀洞經發響
之時多爲北帝大魔來試敗兆每至昏夜當
叩齒三十六通畢乃呪曰
北帝大魔王受事帝君前泉曲之鬼四明酆
山千祅混形九首同身神虎放毒馘滅雷霆
神公吐呪所戮無親太微有命攝録山川鳴
鈴交擲流煥九天風火征伐神鋒十陳兇試
伏滅萬精梟殘祅毒敢起受閉三關請依洞
法莫不如言呪畢又叩齒三十六通此名爲
三天正法呪魔神方常能行之則神兵侍衛
山川攝精千妖受閉萬試不干
　　　思三臺猒惡法第十一
上臺(虚精中臺六淳又作六停下臺曲生)
　右三台内諱知者衆惡悉除諸善備至
凡於靜房端坐思三台覆頭次思兩腎氣從
胷中出與三台相連久久思畢二七啄齒二
鼻微微内氣閉口滿便嚥之嚥畢乃呪曰節
節榮榮願乞長生太玄三台常覆我形出入
行來萬神携營步之五年仙骨自成步之七
年令藥皆精步之十年上昇天庭急急如律
令
步台日
正月三日　二月二日　五月五日
九月九日　十月二十六日(法在本經)
　　　帝一燒香祝第十二
凡修行洞法及太一帝一之事者常至黄昏
時入室燒香心拜經前因叩齒二七通乃微
呪曰
太一帝尊帝一玄經五雲散景鬱徹三清玉
童玉女燒香侍靈上願開陳與我合形使我
神仙長亨利貞呪畢又叩齒二七通此名爲
帝一燒香開陳上願與靈合形之道也常能
爾者則玉華侍衛神靈輔眞鬱散香雲上徹
九天將來三年則玉童玉女都見於子矣
　　　魂胎受馨祝第十三
凡道士入室齋戒之時臨食當以左手持筯
琢枓三過乃微呪曰
二玄上道四極清泠太一帝君百神黄寧受
粮三宫灌漑脾靈上響太和餐味五馨魂胎
之命七液流停百關通和五臟華明雙星合
景飛行上清食畢又啄齒三通此名爲魂胎
受馨百神饗粮之道常能行之令人神明氣
和魂魄安寧群惡除試常保利津
　　　理髪祝第十四
凡道士理髪及沐頭將散髮之時先啄齒七
通乃微呪曰
太帝散華玄歸大神今日吉日理髪沐塵辟
惡除病長生神仙呪畢乃髻髻竟叩齒一通
都畢此名爲太帝散華理髮内法令人終年
不病耳目聦明頭腦不痛理髪常向本命旣
櫛髮之始而陰呪曰
太帝散靈五老返神泥丸玄華保精長存左
拘隱月右引日根六合清鍊百神受恩畢行
之使人頭腦不痛太極緑華經曰理髮欲向
土地旣櫛之始而微呪曰
泥丸玄華保精長存左爲隱月右爲日根六
合清鍊百神受恩畢嚥液三過能行之使髪
不落而日生當數易櫛櫛之取多而不使痛
亦可令侍者櫛取多也於是血脉不滯髣根
常堅
　　　大帝隱祝第十五
凡道士入室燒香有所修願皆先啄齒三通
乃微呪曰
玉華散景九炁含煙香雲密羅徑衝九天侍
香玉女上聞帝前令我長生世爲神仙所向
所願莫不如言祝畢心拜精念亦適意所陳
矣此名大帝隱祝散香九天降靈寢室願會
神仙也
　　　猒惡夢呪第十六
若人夢寤不眞魄恊百氣以校其心欲伺我
神之間伏也每遇惡夢但北向啓
太上大道君具言其狀不過四五則自消絶
也青童君口訣曰夜遇惡夢非好覺當即返
枕而呪曰
太靈玉女侍眞衛魂六宫金童來守生門化
惡返善上書三元使我長生乘景駕雲畢嚥
液七過叩齒七通而更卧如此四五亦自都
絶也此呪亦返惡夢而更吉祥也
　　　揮神内呪第十七
凡道士行來獨宿山林廟座之間或有魔精
惡鬼之地當先啄齒三十六通閉氣微呪曰
太帝陽元四羅幽關千妖萬毒敢當吾前巨
獸重吻刳腹屠肝神公使者守衛營蕃黄衣
帥兵斬伐妖魂馘滅千魔摧落凶姦絶種滅
類取令梟殘玉帝上命清蕩三元呪畢又叩
齒三十六通此名爲太帝揮神内呪塞滅萬
魔之法常能誦之則神兵見衛萬鬼受事千
妖死伏
　　　太帝寢神滅鬼除凶呪第十八
凡道士臨眠解衣之時先啄齒三通立而呪
曰
受命太帝上昇九宫百神安位列侍神公魂
魄和鍊五藏華豐百醴玄注七液虛充火鈴
交煥滅鬼除凶上願神仙常生無窮呪畢又
叩齒三通脫衣而卧此名爲太帝寢神滅鬼
除凶之法令人精明不病魂魄常存數有吉
感
　　　又滅鬼除惡呪第十九
本命之日及有心震之地閉關精思叩齒三
通安氣呼吸正身北向而心存微祝曰
羅勒那朝方奈閼鍊班目勃隊憚漢巨蛇赫
察白鼠丹利大魔眞馥廣敷虚靈峙霄緫攬
吉凶發洞暢幽儛眄衆品領括繁條百方千
塗莫不豁寥天地齊度孰雲能彫
　　　澡穢除凶七房祝法第二十
凡道士沐身及洗手之時先臨水啄齒三通
乃微祝曰
四大開朗天地爲常玄水澡穢辟除不祥雙
皇守門七靈安房雲津煉灌萬氣混康内外
利貞保兹黄裳呪畢又叩齒三通乃洗沐手
面此名爲澡穢除凶七房呪法常能行之者
使人神明血凈解諸凶炁
　　　除六天隱呪第二十一
凡道士夜行之時及有所畏恐震之地叩齒
二七通乃呪曰
吾是小有眞王三天師君昔受太上神方殺
邪之文夜行遊尸七惡妖魂九鬼共賊千魔
成群赫柏圖兵巨獸羅千揮割萬妖當我者
殘龍烽七燭逐邪無閒玉帝神呪揮劒東西
滅凶除邪萬鬼即懸三天正法皆如我言呪
畢又叩齒二七通此名爲三天正法除六天
之隱呪也鬼有被此呪者皆目盲脚殘自然
死滅矣凡行來有恐之處但按如此不必須
夜行事也常能誦之則萬魔伏試千妖滅形
　　　太帝制魂伐尸神呪第二十二
凡道士祝滅三尸之法常以月晦朔之日及
甲寅庚寅庚申之日兆身中七魄遊尸諸血
尸之鬼上天白人罪過自還中傷於身或遊
走他鄕召呼外鬼恊進爲妖賊是以惡夢交
於寢魂疴眚纏於神室人所以惡夢疾病者
皆七魄遊尸之所爲也至其日常當沐浴凈
服燒香入室精思勤懇不營他事以夜半生
炁時或黄昏時正寢東首按手心上先叩齒
三七通乃微呪曰
七靈八神八願四陳上告靈命中皇雙眞録
魂鍊魄塞滅邪精血鬼遊尸穢滯長泯利我
生關閉我死門若有眞命聽對帝前使我長
生劫齡常存太帝之法敢告三元畢又叩齒
三七通嚥液十過都畢此名爲太帝制魂伐
尸神呪之法也血尸七惡被此呪者皆得滅
於死尸之下魂明魄柔受化於三宫之中辟
惡除病令人神明不死常能誦之則終身不
被魘昧凡存念上道呪除三尸之時常當採
取白芷草根及青木香合以東流水煑取其
汁以沐浴於身辟諸血尸惡氣亦常可和香
燒之以致神明若無青木香香亦可單用白
芷凢庚申甲寅之日是血鬼遊尸直合之日
也天炁交合七魄競亂淫穢混眞邪津流煥
明法動精七神飈散每至其日當清齋别處
不雜他席愼不可與夫妻相見及同床而寢
又不可爭競財色所行非道之方也每當燒
香感炁修行之時消呪之法亦可誦經混神
若思洞房帝一之事唯使精眞以爲意也
　　　太帝辟夢神呪第二十三
凡道士忽得不祥之夢或夢與人鬭爭或相
收録者此亦七魄遊尸所爲也或導將外鬼
來入本宅或三魂散翳五神戰勃或被束縛
不得來還故使惡夢非祥將有禍敗之漸也
卧覺之時即正寢上向接手心上叩齒三七
通畢微呪曰
九天上帝四門八靈七房二玄三素元精太
一桃康上詣三清速告帝君攝命黄寧速召
七魄校實神庭若有不祥七尸鬼兵從呼雙
眞流燭鍊形太微大神斬伐邪精三魂和柔
血尸沈零神歸絶宅觸向利貞使我神仙長
保劫齡呪畢又啄齒二七通嚥液十過此名
爲太帝神呪辟夢除凶之法能行之者則三
魂和鍊七魄受制神明氣正尸穢散滅而向
所呪之鬼即已受考於地獄矣經三呪之後
自非靈感吉應不復夢於非常也
　　　三元八節朝隱祝第二十四
凡道士禮願神明精思上法行諸隱呪之時
皆當燒香心拜密呪而已勿使得耳聞之也
若欲呪伐六天滅諸凶鬼者乃可小發聲耳
亦不得絶大高響使傍人聞解之也若讀誦
之時乃任意耳凡八節之日皆三天仙靈朝
宴禮會之日也兆修行禮願朝禮之時皆當
齋用此日至於朔望朝禮非上法也凡是其
日欲行禮願陳祝之時當先叩齒七通心拜
四方乃微祝曰
上清玉帝三素元君太上高靈仙都大神今
日吉日八願開陳上願飛霄長生神仙中願
天地合景風雲下願五藏與我長存次願七
祖釋罪脫愆又願帝君斫伐胞根六願世世
智慧開全七願滅鬼馘斬六天八願降靈徹
聽東西上願一合莫不如言願神願仙上朝
三元祝畢又拜如初亦適意所陳求解脫七
祖之愆及首巳之罪狀一續於行事之後也
此名爲三元八節朝隱祝上願神仙之要法
也行之三年七祖父母及巳之罪都解釋矣
然後玉華降衛感會神明八願開陳必獲靈
仙之要契
　　　雜法第二十五
凡行來畏恐常鳴天鍾於左齒三十六通先
閉氣左噓之叱叱五通常行之辟精邪惡物
不祥之氣常夜寢臨欲眠時以手撫心叩齒
三通閉目微呪曰
太靈九宫太一守房百神參位魂魄和同長
生不死塞滅邪凶呪畢而寢此名爲九宫隱
呪寢魂之法常能行之使人魂魄安寧常保
吉祥
凡傳授上法之時有經之師當先求感應然
後傳之乃入室燒香密願神明即心拜經前
微呪曰
太上元君仙都大神今日吉日八願開陳欲
傳某上法敢告靈元未知可否須應乃宣祝
畢便寢必獲靈應子自知其善否之心審可
授之方也
凡經師授經之法先心拜四方以感神明爲
宗師之主餘乃執經起立仰天而祝告誓神
靈以爲玄科之約當說受經者之姓名並啓
天神陳受經之品目爲之科條名策告誓合
麗文傳諱而陳之祝畢弟子再拜跪受畢又
再拜此眞人告神之盟内法不必盡存割血
爲敢漏之約也
凡經師傳授之時皆當依如上法清齋别處
不交人事先啓告神明求請密感即乃傳之
若眞應橫錯所感非祥者此皆天靈顯報不
使傳也若弟子不順神明違而傳之依黄素
之科受子冥考七祖魂魄長閉地獄身亦將
亡仙安所冀
凡存修太一之事欲有所禮願不可叩頭叩
頭者則傾九天動千眞神官迴覆泥丸倒懸
天帝號於上府太一泣於中田數如此者則
存念無益三眞棄宫七神漂散玄宅納凶是
爲太上五神之至忌也故古之眞人但心存
叩頭運精感而行事不因頰顙以祈靈也
凡修行太一之事眞人道士不得有所禮拜
亦帝君五神之所忌也若有所精思行禮願
之時但心拜而已不形屈也自不修受上法
者不得同於外學之夫矣
凡道士登齋入室忽有靈感妙應當有吉祥
之夢皆道之欲成兆當勤修苦志感慕上會
如是不替則眞靈玉女將憩子之寢矣卧覺
之時當正身上向叩齒三七通閉目微呪曰
上一赤子丹皇運珠太一帝尊凝天伯无七
靈上感五神歸遊靈童玉女豁落雙符七星
同昇上登晨丘呪畢又叩齒三七通嚥液三
過開目都畢此名爲太一留神感會仙賢之
呪也如此者三年則九天諸神及太玄玉女
將降衛於兆身
凡道士入室齋戒有存修而數有不祥之物
及奇怪血光諸鬼精惡氣來恐試人者兆當
行北帝呪鬼殺邪神方先叩齒三十六通乃
呪之曰
二象迴傾玄一之旌七靈護命上詣三清雙
皇驅除赫柏羅兵三十萬人侍衛神營巨獸
百丈吐威攝精揮劒逐邪馘落魔靈神伯所
呪千妖滅形呪畢又叩齒三十六通此名爲
北帝呪鬼殺邪神方諸神靈正氣聞此之呪
皆來奉衛於子而向不祥之氣得即死滅矣

雲笈七籖卷之四十六
雲笈七籖卷之四十七攝七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　祕要訣法部
　　安魂魄呪(出北帝經)
紂絶標帝晨諒事構重阿炎如霄中煙㪍若
景耀華武城帶神鋒恬照吞青阿閶闔臨丹
井雲門鬱嵯峨七非通奇蓋連宛亦敷魔六
天横北道此是鬼神家急急如律令
　　　著衣呪
旦起叩齒著衣呪曰
左青童玄靈右青童玉英冠帶我身輔祐我
形百邪奔散鬼賊摧精敢有犯我天地滅形
急急如律令
　　　櫛髪呪
凡欲櫛髪先叩齒三通呪曰
上清朱雀不得動作勿離吾身勿受邪惡六
丁七星邪魔分形敢有當我北帝不停急急
如律令畢閉目存想髮神蒼華字太元如嬰
兒之形在己髮上然後解櫛之當令三五百
遍爲佳然經中唯須一千五百遍畢成髻兩
手握固於膝上閉目微呪曰
泥丸玄華保精長存左爲隱月右爲日根六
合清煉百神受恩急急如律令
三洞奉道科曰凡梳頭先洗手面然後梳之
皆不得使人見增壽八百二十
又凡梳頭髪及爪皆埋之勿投水火正爾抛
擲一則敬父母之遺體二則有鳥曰□鶹夜
入人家取其爪髪則傷魂若能勤行增筭六
百二十訖即入靖或殿堂朝禮便於寢卧之
處焚香左右叩齒二十四通存思如圖下床
躡履之際三稱大吉得所願微言言不可使
人聞却當存斗星在頭上斗合於頂指於前
閑和其心使虚靜恬然心動必思立功濟物
也
將卧之際焚香東面長跪叩齒三十六通誦
衛靈神呪曰
東方九氣青天明星大神煥照東方洞映九
門轉燭揚光掃穢除氛開明童子備衛我軒
收魔束妖上對帝君奉承正道赤書玉文九
天符命攝龍驛傳普天安鎭我得飛仙
南方丹天三氣流光熒星轉燭洞照太陽上
有赤精開明靈童緫御火兵備守三宫斬邪
束妖剪截魔王北帝所承風火入衝流鈴交
煥靡有不從正道流行我享上功保天長存
億劫無終
西方七炁之天太白流精光耀金門洞朗太
冥中有素皇號曰帝靈保神安鎭衛我身形
斷絶邪源王道正明宫殿整肅三景齊并道
合自然飛昇紫庭靈寶符命普惠萬生功加
一切天地咸寧
北方玄天五氣徘徊辰星煥爛光耀太微黑
靈尊神飛玄羽衣備衛五門檢精捕非敢有
干試豁落斬摧玉符所告神眞八威邪門閉
塞正道明開映照我身三光同輝策空駕浮
舉形仙飛
中央黄中理氣緫統玄眞鎭星吐輝流煥九
天開光童子一十二人元氣陽精焰上朱煙
洞照天下及得我身百邪摧落殺鬼萬千中
山神呪普天使然五靈安鎭身飛上仙
此呪攝五方五星眞氣入人五臟中每經恐
畏之處及欲卧時面向東正立拱手叩齒三
十六通誦之一徧欲卧時又存斗星依前横
在頭
　　　洗手面神呪
凡道士浴身及洗手面時先臨水叩齒三通
呪曰
四大開朗天地爲常玄水澡穢辟除不洋雙
皇守門七眞衛房靈津灌練萬氣混康内外
利貞保兹黄裳畢又叩齒三通乃洗手面浴
身此名澡穢除凶七房呪法常能行之目明
血凈辟諸凶氣
　　　耳鳴祝
道士聞耳鳴祝(出大有妙經中卷)凡聞耳鳴
者錯手掩耳祝曰
赤子在宫九眞在房請聽神命示察不祥太
一流光以滅萬凶以手指捻耳門一七過畢
當覺面熱即佳候也若覺頭頸間索索寒者
惡氣入也當急卧臨目存玄丹宫太一眞人
以流火之鈴煥而擲之令惡氣即出身外光
亦隨之在後炯炯然以照己身良久平復矣
　　　審耳鳴吉凶法
凡耳中忽聞灘水雷電鼓鳴聲者是身中勞
損心藏極不能味眞注生而淫放喪亂使六
府失攝魂哀魄號蓋將結疾致死亡之兆矣
是以泥丸流縱九宫失常悲憂錯亂鳴鼓亂
行將欲寫其居館以棄一身也聞之者當精
念不怠還專其心若罪未深者自聽改也所
以耳鳴者神亡之故也耳中忽聞金聲玉音
者眞氣入道欲成也忽聞絃歌之聲者六丁
玉女來衛子道也當隱靜專修所行勤至之
心愈彌强也眞人因是遂有形見之漸也自
非爾師且勿言於他人也耳中聞簫角之音
吉貴象至也聞號呼之聲者凶敗之象也聞
惡氣者必有殗穢之事急更沐浴燒香掃除
寢室此是帝君戒勸於人也若聞血氣者及
無故見聚血者兵凶也急遁人間急守三元
帝君求救自藏齋三月禍方止也此皆是帝
君先告人吉凶以令懼畏戒其禍耳
夫見凶惡當行陰德營施惠救爲人所不能
爲免乎必死之兆也子勖之勿犯守常而已
修道得眞天差玉女來䕶也於人有記記即
道者鼻頭以玉爲記也其鼻上如黍米一顆
白如玉也
　　　未食呪
凡道士臨於盛饌皆正心存一目想一先飲
食然後兆乃食食之畢心微呪曰
百穀入胃與神合氣墳補血液尸邪亡墜飛
登金闕長生天地役使六丁靈童奉衛眞氣
來前邪氣逺退
　　　道士三時食飯呪(出北帝經)
瓊漿玉液北帝降來王母親示玉童捧盃五
臟受正眞之氣雙眸朗耀一顧百神變作塵
埃敢有當我太上滅摧急急如律令
　　　齋見不祥之物解法(出四十四方經)
道士齋入室有不祥之物者常行北帝呪南
向叩齒三十六下呪曰
二象迴傾玄一之精七靈護命上詣三清雙
皇驅除赫奕羅兵三十萬人侍衛神營巨獸
百萬威攝千精揮劒逐邪馘落魔靈神伯所
呪千祅滅形畢又叩齒三十六通
　　　行道見死尸法(出精要經)
紫書訣云凡上學之士遊行忽見死尸穢物
氣干身者兆當行二十四步止北向叩齒九
通男尸思玉童三人女尸思玉女七人來請
兆身玉谷之中皇芝素水以灌死尸之上斯
須存死人尸化成生人便陰呪曰
巳枯復榮巳滅復生得生上天更禀太靈九
天之劫反復胎嬰穢累蕩滅白尸返生以手
拭目二七過止如此穢氣即解死人更受化
後爲靈人兆遇二十四過行鍊呪畢功滿得
加名標上清二十四年克昇素虚輪飛行九
玄也
　　　道士旣見死尸上經解殗法(出四十/四方經)
凡道士見死尸血穢之物當以硃砂一銖散
内水中以洗目潄口洗手足畢入室正寢交
手心上叩齒二十四通呪曰
三元上道太一護形司命公子五神黄寧血
尸散滅穢炁流零七液纏注五臟華生令我
神仙長亨利貞畢閉目逆氣良久覺熱爲候
竟又叩齒二七通咽液三七過此三元解穢
内法
　　　練祝死尸法(出青要紫書/金根衆經)
紫書訣云凡修上清之道兆身父母伯叔兄
弟於世上死亡兆身未得絶迹故在人中身
履死殗者三日當取清水一盆眞朱一兩投
水中兆於中庭南向臨水上叩齒九通呪曰
氣化成神尸變入玄三化五練昇入九天九
天之劫更度甲身甲身更化得爲眞人男屍
思玉童三人女尸思玉女七人盆盛水以灌
死人取水自洗手面仰天噴噀又陰呪曰
天氣已清人化已生得生上天九變受形五
苦三塗斷落死名超度窮魂還向帝庭如此
亡人更受化生於九天之上九年得昇玉清
之宫其法妙於大洞度七祖之法玉帝所秘
不傳非眞有金名帝圖録字紫文得見此文
勿輕施用妄傳於人七祖父母長閉鬼官三
塗五苦萬劫不原四極明科七百年有眞者
聽傳
　　　修行呪詛訣
夫身者神之宅神者身之器若不安宅以全
道修身以養神則精氣爲物遊魂爲變以成
萬類宜常拘呪矣故須存乎守一神器研精
道心則衆神備矣邪氣去矣太上寶神經曰
每日早起(早起每至鷄鳴時也)平坐東向王
或春夏東南秋冬西北任所宜先以兩手摩
拭面目次將兩手第二第三指於眼下橫手
摩三七遍次將左手中指從眉逆拓上至髮
際三七遍此名爲手朝三元次將兩手二指
三指各摩眼後靨中三七遍此名爲眞人榮
瑩府又將左手第二第三指入鼻孔中摩三
七過名爲開山源又將兩手捋耳畢叩齒三
十六通微祝曰
太上四明九門髮精耳目玄徹通眞達靈天
中之臺流氣調平驕女雲儀眼瞳英明華聰
晃朗百度眇清保和上元徘徊九成五臟植
根耳目自生天臺鬱素梁柱不傾七魄澡鍊
三魂安寧赤子携景遥與我并有敢掩我耳
目太上當摧以流鈴萬凶消滅所願必成日
月守門心藏五星眞皇所呪群嚮敬聽(此名)
(眞人常居之道故眞誥曰子欲夜寫書先當)
(修常居也)修天眞旦暮咽液三九過以手舉
急按天眞(天眞在眉内角者也山源在鼻下)
(人中人谷裏也華庭在兩眉下凹中是也)各
三九過按而呪曰
開通天庭使我長生徹視萬里魂魄返嬰滅
鬼却魔來致千靈上昇太上與日合并得補
眞人列象玄名此道令人致靈徹視杜遏萬
哀如此亦可以次按亦可一時俱按行呪之
　　　道士被天魔所試即誦拂魔呪(出消/魔經)
先存思頭上圓光如日左朱鳳右玄武紫霞
之蓋光明身形仙童玉女執五色之節從三
界萬神前嘯九鳳後鳴八鸞白帝啓道太極
參軒叩左齒三十六通叩右齒二十四通叩
天鼓十二通微呪曰
羅天毒獸備巨四門吞流割膽山醜萬群張
喉玃天猛衛高聲毒龍奮爪金頭橫吞威兵
巨萬受符接山六天不恂合玉成群妖魔波
洋穢氣紛紛謡歌空洞禮帝障雲水鬼賈形
當人生門神王所告無幽不聞上攝六氣下
檢河源五嶽四瀆善惡速分萬萬千千來對
我前五帝校録有功者原凶魔千群束形帝
君敢不從命所誅無蠲屠割刳腹斬首滅根
北鑊漬湯南陵火焚金眞録氣流鈴捕魂妖
爽無遺極盡形元身佩天書宣行正文滌蕩
九氣清明三元玄舉天眞上合自然莫有干
試改動上聞引氣十二咽止
　　　玉帝衛靈呪鬼上法(出消魔經)
玉帝呪曰
九天有命上告玉清促召千眞俱會帝庭太
一下觀雙皇翼形監察萬邪理氣攝生若有
不祥干試神明清帝之道整敕神兵七神秉
鉞天鋒右征揮劒前驅煥擲火鈴檄命甲騶
武卒天丁風火齊戰伐邪狡精上威六天下
攝魔靈旣威旣攝萬凶滅形神戈電掃姦祅
無生仙皇秉節有命敢停拒節違令是誅汝
形各驚各愼保兹皇寧九天告命萬神敬聽
急急如律令
若夜恐怖夢想魔鬼試人干犯眞氣欲病者
急念此呪心存至道求請於帝乃向北叩齒
三十六通閉氣密念前呪呪畢又叩齒三十
六通咽液十過於是百惡魔邪伏滅七神纏
綿太一監攝萬靈衛眞亦可日日誦卧寢念
之以塞百邪也
　　　治急病法
凡受三五法在存識三天眞名三師眞名有
急災困病三大喚天名密呼三師名即災病
皆消
　上清微天眞名(防中)
　中禹餘天眞名(元)
　下大赤天眞名(德丘)
　　右三天眞名也
　左無上眞名(焱)
　右玄老眞名(众)
　中央太上眞名(燕)
　　右三師名
　　　反舌塞喉法
凡守一者身神常安若體中不寧當反舌塞
喉嗽漏醴泉滿口嚥之訖又如前嚥液無數
覺寧乃止止而未寧重復爲之須臾之間不
寧之痾即應廓散自然除也當時有効覺體
中寛軟都平便以逍遥復常太極衆眞太虛
眞人南嶽赤君妙行眞人莫不修此以成聖
眞矣
　　　金仙内法
金仙内法感降靈輿常以月五日夜半子時
存日烏從兆口入住在心中使光照一心一
心之内與日同光共相合會赫赫炯炯當覺
心暖霞暉映曖良久有驗乃密祝曰
大明育精内練丹心光暉合映神眞來尋畢
咽液九過叩齒九通止到十五日二十五日
二十九日復作如前一月之中四度如上使
人開明聰察百關解通萬神洞徹面有玉光
體有金澤行之十五年太一遺寶車來迎上
登太霄遊宴紫極行之務欲數不必一月四
辰也


雲笈七籖卷之四十七


雲笈七籖卷之四十八攝八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　祕要訣法(行持㫖要)
　　老君明照法叙事(誓法附)
老君曰金水内景以陰發陽能爲此道分身
散形以一爲萬立成六軍千億里外呼吸徃
還乘雲履水出入無間天神地祇邪鬼老鬽
隱蔽之類皆可見也審其精思逆見方來子
能守之爲仙王也
老君曰欲行明鏡勿入喪家産乳之中精澄
萬慮沐浴五香當飮蘭桂之液無食葷辛之
物絶棄腥臊無近婦人於密靖之地幽室之
中不聞車馬之聲金鼓之音鳥獸嚾噪乃可
爲之此道之忌莫甚於驚一徃不復反一敗
不復成也當其時心不欲復有所存耳不欲
復有所聽注心正目彷彿想念至精不怠乃
可成矣
老君曰當得明鏡九寸無令面有偏缺毁漬
疵瑕務欲清明周正不失人容色者善昔我
先師以尺二寸鏡前後左右一焉名曰四規
行此道者甚難速成易得驚敗驚則有大殃
少能成也又容成皆以一尺鏡一枚正置其
前亦見以神而不能長生也商子云以九寸
鏡各一枚俠其左右名曰日月亦以延年矣
若欲分身散形坐在立亡上昇黄庭長生不
死役使百靈入水入火入金入石入木入土
飛行在意者當用吾四規之道若但欲逆知
吉凶日月即用此矣
老君曰立規之法皆去己一尺五寸令與眉
齊各垂紫青綫下有華水務令平也晝夜不
閉目以得爲効不可閉目者恐當閉目之時
神明忽見而不即見之或失神以去或卒開
目見之不漸致驚懼而敗也
老君曰四規之道必見尊神非上士至眞勿
以此示之吾道至密世無其人寧見道門
老君曰欲行四規者皆令去巳一尺五寸高
三尺
老君曰東規當見仙二人冠丹纚之冠面貌
狹小耳高其頭身皆生黑毛見之勿驚
老君曰西規當見西王母玉女侍之
老君曰南規當見中和無極元君一身十一
頭冠自然之冠衣赤色
老君曰北規當見天皇君十三頭衣冠之色
如其時也
老君曰或見一人衣黄衣冠黄冠白鬚者即
延壽君也少者受命君也
老君曰或見一人赤衣赤幘年少者禀命君
也老者司命君也
老君曰或見二人羽衣黄色玄冠察行君也
老君曰或見三人羽衣赤色青冠聽響君也
老君曰或見一人大冠朱衣執筆扎者司過
君也
老君曰或見一人黄衣冠掩面者增年君也
老君曰或見二人赤裳者視形君也
老君曰或見玉女青衣者名曰惠精玉女
老君曰或見玉女黑衣者名曰太玄玉女
老君曰或見玉女赤衣者名曰赤圭玉女
老君曰或見玉女黄衣者名曰常陽玉女
老君曰或見童子三人青衣紫下裳俱來者
一名常在一名絶洞一名五德
老君曰或見九玉女衣服五綵俱來者一名
上一名虎一名扶一名靈闕一名孔林一名
憑一名住一名多一名元
老君曰或見一人目下徑三寸黄衣青下裳
者同目君也
老君曰或見嬰兒長二三尺向人笑者是九
都童子也
老君曰或見童子長五六尺立而笑其左上
有自然蓋者日中童子也右上有自然蓋者
月中童子也
老君曰或見人頭鳥身五色玄黄者上上太
一君道父也
老君曰或見九人皆衣青而白首者無極太
元君也
老君曰或見一人長六尺五寸冠角冠白衣
赤領或虎文鳳章者姓李名耳字伯陽見之
常以平旦
老君曰或見一人長六尺七寸冠重華冠白
衣青褖者名李舕字伯陽見之常以日出時
老君曰或見一人長六尺九寸冠重華冠五
色衣者名李字伯光見之常以食時
老君曰或見一人長七尺二寸冠辟邪冠衣
羅袿形像龍蛇者名李石字孟公見之常在
禺中
老君曰或見一人長七尺三寸冠飛龍冠衣
朱衣者名李重泉字子文見之常以日中
老君曰或見一人長七尺五寸冠三杰冠朱
玉衣者名李定字元陽見之常以日昳
老君曰或見一人長八尺冠皮毛冠衣黑衣
者名李元字伯始見之常以日哺
老君曰或見一人長一尺五寸冠自然冠衣
龍蛇者名李願字元生見之常以日入
老君曰或見一人長九尺五寸冠自然冠衣
青紫者名李德字伯文見之常以黄昏
老君曰凡爲明鏡之道上士爲之七日中士
一旬下士一月成矣
老君曰紫青爲裏合之九寸規者一尺二寸
鏡也
老君曰上士爲之先見己形次見宅中鬼神
次見天神也
老君曰見神或見有一身不能見之多不過
六神七神來也但熟視規中物熟所見即見
神也亦勿語亦勿拜急自定無驚恐
老君曰爲此道者春無伐木夏無水灌滅火
四季之月無握土秋無鑠金冬無遏水抒井
老君曰爲此道者春無食肝夏無食心四季
之月無食脾秋無食肺冬無食腎五臟神怒
則令人不明不壽
老君曰爲此道者長不怠七日得者七十日
一施之必如初日見也
老君曰此道可以還年却老也
老君曰見神之後更施之可問以長生之要
則具以告人耳
老君曰爲此四規之道旣成可握一規之道
施之不復用四也
老君曰幽闕二童齊著緑幘上入北極下入
玄宫以鏡其事
老君曰爲此道常當上朱鳥高三尺下玄武
高五尺左青龍高九尺右白虎高七尺又當
履日月耳
老君曰不唯巳也又當令朱鳥銜九寸鏡玄
武背員尺二鏡青龍銜日白虎銜月巳形象
龍蛇須能分形坐見四海之外乃止者眞物
來也
老君曰夜則以燭燈麻油爲火大善
老君曰欲理病人及入大山恐山神及百鬼
試人者以一規著户上一器盛華水著下用
刀劒橫水上以刃外向百鬼不敢前老鬽直
入户者亦不得過水即死血在水中祕之勿
示俗人
老君曰欲辟五兵百邪者以三寸規一枚鑄
圓天符著其背懷之陰日右陽日左入大衆
所以爲勝人人皆畏之吾道祕矣
誓法
某州某縣某鄕某里某宫觀道士某以老君
四規明鏡要訣授學者某州某縣某鄕某里
某人以白絹四十尺米一㪷薪一束鹽五升
爲盟某不得不告要言兆若不奉行身入黄
泉一同先師科律盟誓專勤一志某與兆共
畫一爲信三年有功乃得傳不得傳非其人
身謝天地水三官永不得仙及不得有背本
之言
　　　明照法
照鏡欲見形之法當小開户居暗向明暫閉
目思想見面形初時若殊無所見中宿之後
漸漸洞逺自見面目巾幘心中了然開明平
旦及日入此時最好若日盛明當小開户在
灼灼中窺鏡無所見也若火下照鏡當以火
自逺勿得逼近火欲開目照鏡自視形體當
在灼灼明中無若若欲閉目思見面形當居
阁向明然後形耳照鏡大要當安卧思想精
誠未卧之間使身體條條須臾之頃當有赤
黄從額上出照耀一室中於是彷彿恍恍如
覺如卧便自見面形在光中對共相視如頃
即便消滅卧覺之後輒復照鏡欲卧思之如
前法當夕夕自見也或卧覺兩面相對見或
己形兩人相併坐或卧寐之間見好神童玉
女年十五六好衣服頭額正見輒再拜或耳
邊聞語聲天下吉凶萬事皆預知之或在壁
東見壁西或暮卧夢照鏡或還光内視五臟
當以申始
明鏡君官屬將吏百二十人住開陽宫主人
兩目童子童子精光相視見景知吉凶明鏡
有三童九女侍之三童長六尺九女長五尺
三童
九女
青腰青衣　當聞紫衣　内子青衣
素女白衣　皇女黄衣　帳上衣緗
道女黄衣　女嬰衣紅　魯女衣絳
　　　寶照法
夜半存神訖(存道一竟仍起坐爲之未可别)
(行餘一事起向王平坐握固臨目)又存兩目
中有白氣如鷄子大在面目前(存目中忽出)
(白氣懸在目前乃如鷄子大)須臾變成兩明
鏡徑九寸以前後照我一體上二十四神使
洞鑒分明良久(鏡形旣成仍存左鏡當前照)
(見神前面右鏡後照見神後其鑒二十四神)
(各安其所雖不呼名而存形色長短歷然示)
(於鏡中)乃心祝曰
大明寶鏡分形散化鑒朗元神制御萬魔飛
行上清披雲巾羅役使千靈封山召河畢(鏡)
(忽然光變小還入眉目中奄然而滅仍以卧)
(之)常能行之灾害不生而位登仙
　　　摩照法
昔有摩鏡道士遊行民間賃爲百姓摩鏡鏡
無大小財責六七錢耳不以他物摩也唯以
藥塗而拭之而鏡光明不常有好事袁仲陽
者知其有道乃要留使宿爲好設主人禮乃
拜而請問之道士告仲陽曰明鏡之道可以
分形變化以一爲萬又能令人聰明逆知方
來之事又令人與天上諸眞相見行其道德
法則天上諸神仙皆來至道士自見巳身則
長生不老逺成少童又道士入山山精老魅
多來試之或作人形故道士在石室之中常
當懸明鏡九寸於背後以辟衆惡又百鬼老
物雖能變形而不能使鏡中形影變也見其
形在鏡中則便消亡退走不敢爲害也是以
道士有摩鏡之藥藥方出於帛子方用錫四
兩燒釜猛下火令釜正赤與火同色乃内錫
末又胡粉三兩合内其中以生白楊刻作人
令長一尺廣二寸厚一寸其後柄長短在人
耳以此攪之手無消息盡此人七寸又復内
眞丹四兩胡粉一兩復攪之人餘二寸内摩
照錫四兩攪令相得欲用時末如胡豆以唾
和之得膒脂爲善又以如米大者於前齒上
噓之復以唾傅彿其上以自拂之即明如日
月欲作藥先齋戒七日乃爲之作清靜密室
勿令人見之也其火欲猛秘之勿妄傳非其
人
　　　拂童法
拂童之道徹見二十四神之法常以甲子旬
庚午日日中時取清水一升(東流水爲佳亦)
(用古井)以一銖眞丹(極精末細者投水中)攪
之左行三七過(當以上物向月建左旋攪一)
(周爲過也)微祝曰
玄元水精生光八明身神衆列並來見形徹
視萬里中達九靈祝畢向東以左手灑目二
七過(祝則隨月建灑目常東向流餘水仍留)
(以灑目不復更祝也)
　　　神枕法(并叙)
叙曰昔太山下老翁者失其名字漢武東巡
見老翁鋤於道背上有白光高數尺帝怪而
問之有道術否老翁對曰臣昔年八十五時
衰老垂死頭白齒落有道士者教臣服棗飲
水絶穀並作神枕法中有三十二物其三十
二物中二十四物善以當二十四氣其八物
毒以應八風臣行之轉少白髪返黑墮齒復
生日行三百里臣今年一百八十矣不能棄
世入山顧戀孫子復還食穀又已二十餘年
猶得神枕之力徃不復老武帝視老翁顏狀
當如五十許人驗問其鄰皆云信然帝乃從
受其方作枕而不能隨其絶穀飮水也
方用五月五日七月七日取山林柏以爲枕
長一尺二寸高四寸空中容一斗二升以柏
心赤者爲蓋厚二分蓋致之令密又當使可
開閉也又鑚蓋上爲三行行四十孔凡一百
二十孔令容粟米大其用藥
　　芎窮　當歸　白芷　辛荑　杜衡
　　白术　藁本　木蘭　蜀椒　桂
　　乾薑　防風　人參　桔梗　白薇
　　荆實(一云壯/荆實)肉蓰蓉　飛廉　柏實
　　薏苡子　款冬花　白蘅　秦椒
　　麋蕪(凡二十四物以應二十四/氣加毒者八物以應八風)爲頭
　　附子　藜蘆　皂莢　菵草　□石
　　半夏　細辛
　右三十二物各一兩皆㕮咀以毒藥上安
　之滿枕中用布囊以衣枕百日面有光澤
　一年體中所疾及有風疾一一皆愈差而
　身盡香四年白髪變黑齒落更生耳目聦
　明神方驗秘不傳非其人也藁本是老芎
　窮母也武帝以問東方朔答云昔女廉以
　此方傳玉青玉青以傳廣成子廣成子以
　傳黄帝近者谷城道士淳于公枕此藥枕
　耳百餘歲而頭髪不白夫病之來皆從陽
　脉起今枕藥枕風邪不得侵人矣又雖以
　布囊衣枕猶當復以幃囊重包之須欲卧
　枕時乃脫去之耳詔賜老翁疋帛老翁不
　受曰(臣)之於君猶子之於父也子知道以
　上之於父義不受賞又臣非賣道者以陛
　下好善故進此耳帝止而更賜以諸藥
　　　神杖法
神杖用九節向陽竹取擇具别有法凡用之
齋戒沐浴焚香再拜訖叩齒三十六通思五
帝直符吏各一人衣隨方色有五色之光流
煥杖上五帝玉女各一人合衛杖左右微祝
曰
太上之仙元始上精開天張地甘竹通靈直
符守吏部御神兵五色流煥朱衣金鈴輔翼
上眞出幽入冥招天天恭攝地地迎指鬼鬼
滅妖魔束形靈符神杖威制百方與我俱滅
與我俱生萬劫之後以代我形景爲吾解神
昇上清承符告命靡不敬聽畢引五方氣二
十咽止以杖指天天神設禮以杖指地地衹
司迎以杖指東北萬鬼束形
　　　帝君明燈内觀求仙上法
南極上元君授於帝君帝君居朗玄之宫金
房紫户之内明玄燈以自映通霞光於照窗
念太眞於五形披三願於帝房靈上降以紫
蓋元皇給以金童自然號我位緫掌於玄宫
太品生乎始妙道在微芒今以相告子勤奉
焉告南極上元君曰子學神眞之道處靈宫
之上瓊房之内而不知明燈以自映通玄光
於五臟五臟之内罔得明矣形體之神因得
歸也子若能暮明燈於本命朝明燈於行年
常明燈於太歲上三處願念即體澄氣眞光
明内照萬神朗清元君奉受法度施行三年
即致夜光童子二十四人玄光自然而明不
須明燈而通光也然此上眞之妙法亦不傳
於下世若其金名玉字玄格者得吾此道行
之九年身體光明徹視萬里朗觀自然夜光
童子降子之房授以眞書白日登晨
法曰常明燈於所住靜室本命之上暮入室
向燈長跪叩齒十二通祝曰
玄光映太陰八達且朗明澄神曲室裏仰徹
曜上清五暉發朗臺玉芝自然生洞照通太
眞萬神監我形削滅九陰氣記上東華名保
我無終劫體與日月并拔度七玄榮明光啓
玉皇上受内觀經天降飛霄輦騰空御緑軿
得謁太皇館進拜玉皇庭畢再拜向本命仰
頭咽液七過止
又常明燈於行年之上朝燈叩齒十二通呪
曰
明燈照行年散光煥八方嬰嬰色象澄内觀
朗空洞披釋朗神衿子與玉眞通仰高宗上
道渺邈無行踪思得玄雲降整轡御飛龍却
我百年期還返嬰兒容賜我西華女給我金
晨童侍香履年命稽首玉帝房神泰道亦暢
歡適香煙中整心注太玄精感洞虛無室招
神霄降冥目矚仙公拔過七祖難度形還南
宫畢再拜向燈嚥氣二七過止
常於太歲上明燈以通神禮願以求眞滿三
年則玄光内映神眞下降授子不死之方當
時自有感應也當朝夕燒香叩齒十二通向
燈祝曰
燈火映太眞明光徹玄虚披朗無上道心注
玉帝廬洞達空洞内神睹形自舒積感致靈
降心恬理潜居朝禮太帝堂夕誦金眞書逍
遥玄都裏萬歳返嬰孩天符紫霄霞帝給玄
瓊譽浮遊五嶽巓適一得所如七祖免三塗
福慶有盈餘畢再拜咽液二七過止
若能常於三處明燈不滅七玄九祖即得去
離十苦上昇南仙一身神明澄正目視萬里
耳聰逺聽心智逆知未然神眞來降夜光童
子當教子求仙之道九年如此靈光自表通
於裏也
　　　按天庭法
天庭是兩眉之間眉之角也(眉内角兩頭骨)
凹(處)山源是鼻下人中之本側在鼻下小入
谷中也(鼻中隔之中内際宛凹)處華庭在兩
眉之下(眉下虛骨凹處)旦中暮向其方平坐
臨目嚥液三九急以手陰按之三九(以兩手)
(中指急按其處急謂痛按之非急速之急也)
按而祝曰
開通天庭使我長生徹視萬里魂魄返嬰滅
鬼却魔來致千靈上昇太上與日合並得補
眞人列象玄名此爲常人致靈徹視杜遏萬
邪之道也
　　　服霧法
常以平旦於寢靜之中坐卧任己先閉目内
視彷彿如見五臟畢因口呼出氣二十四過
臨目爲之使目見五色之氣相繞纏在面上
鬱然因又口内此五色氣五十過畢嚥唾六
十過乃微祝曰
太霞發暉靈霞四遷結氣宛屈五色洞天神
煙合啓金石華眞藹鬱紫空鍊形保全出景
藏幽五靈化分合明扇虚時乘六雲和攝我
身上昇九天畢又叩齒七通咽液七過乃開
目事訖此道神妙又神洲玄都多有得此術
者爾可行此法耶久行之常乘雲霧而遊
雲笈七籖卷之四十八










雲笈七籖卷之四十九攝九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　祕要訣法三一
　　守一(一在人心鎭定三處)
太上智慧消魔眞經云一無形象無欲无爲
求之難得守之易失失由識闇不能進明貪
欲滯心致招衰老得喜失愼致招疾病迷著
不改致招死殁衰患及老三一所延治救保
全惟先守一非一不救非一不成守一恬惔
夷心寂寞損欲折嗔返迷入正廓然无爲與
一爲一此乃上上之人先身積德所致也中
中已上先善未積積而未極皆由漸昇當存
三元諦識神炁狀貌出入有無生鎭三宫三
尸必落尸毒旣去煉暗成明智慧神通長生
不死眞聖神仙隨因受果
太平經云何以爲初思守一也一者數之始
也一者道之生也元氣所起也天之綱紀也
又五符經云知一者無一之不知也不知一
者無一能知也一者至貴無偶之號也
上清三天君列紀經云柏成欻生請問雲房
之道三眞之訣二玉皇曰三眞者兆一身之
帝君百神之内始眞也若使輔弼審正三皇
内寧太一保胎五老扶精一居丹田司命護
生一居絳宫紫氣灌形一居洞房三炁合明
於是變化離合與眞洞靈明堂雲宫紫户玉
門黄闕金室丹城朱窗皆帝一之内宅三眞
之寶室也於是雲房一景混合神人上通崑
崙下臨清淵雲蓋嵯峨竹林葱蒨七靈迴轉
五色纏綿層樓萬重三氣成煙玉闕虚靜七
門幽深金扉玉櫃符籍五篇公子内伏外牽
白元渾一成形呼陽招陰上帝司命各保所
生微哉難言非仙不傳
　　　三一訣
昇玄經曰仙人竇子明問云向聞法師咨請
眞一太一未聞三一之訣當復云何旣爲一
而復言三爲一有三耶爲三有一耶昔雖奉
行未能曉了願爲究盡使後來末學得知眞
要法師曰三一者正一而已三處授名故名
三一所以一名三一者一此而三彼也雖三
常一故名三一三一者向道初門未入眞境
得見一分未能捨三全一是未離三雖未離
三少能見一故名三一分言三不離一故名
三一子明曰此一者何所有也答曰無所有
而有問曰無所有而有何名爲有答曰以無
爲有又問無何而有答曰得無爲有又問得
而無爲者何所義答曰形聲虚僞故又問何
爲虚僞答曰不住故又問云何不住答曰速
變異故又問雖速變異非無所有旣云變異
果是有物可變安得云無邪答曰向曰變異
者亦不言都無如虚空故但言一切皆有僞
非眞生者必死有者必無成者必壞盛者必
衰少者必老向有今無寒暑推變恍惚無常
也
　　　玄門大論三一訣(并叙)
夫三一者蓋乃智照無方神功不測恍兮爲
像金容玉質之姿窈兮有精混一會三之致
因爲觀境則開衆妙之門果用成德乃極重
玄之道道經云三者不可致詰故混而爲一
洞神經三環訣云精神炁也
釋名云三一者精神炁混三爲一也精者虛
妙智照之功神者無方絶累之用氣者方所
形相之法也亦曰希微夷希踈也微細也夷
平也夷即是精希即是神微即是氣精言夷
者以知萬境均爲一照也神言希者以神於
無方雖遍得之甚踈也氣言微者以氣於妙
本義有非粗也精對眼者眼故見明義同也
耳對神者耳空故聞無義同也鼻對氣觸於
體義相扶也
孟法師云言三言一不四不二者以言言一
即成三也今謂明義各自有宜少多非爲定
准如六通四達豈止三耶若教之所興無乖
此說然三義雖異不可定分亦一體雖同不
容定混混亦不混故義别成三分不定分故
體混爲一混三爲一三則不三分一爲三一
則不一不三而三不一而一斯則三是不三
之三一是不一之一不三之三非直非三亦
非非三不一之一非止非一亦非非一此合
重玄之致也
出體之義略有四家
一者大孟法師解云三一之法以妙有爲體
有而未形故謂爲妙在理以動故言爲一引
經言道生一又云布氣生長裁成靡素兼三
爲用即一爲本今不同此果法若起故非未
形之妙經云生豈是常在之本
二者宋法師解云有緫有别緫體三一即精
神氣也别體者精有三智謂道實權神有三
宫謂上中下氣有三别謂玄元始今謂此判
三一之殊非定三一之體
三者徐素法師云是妙極之理大智慧源圓
神不測布氣生長裁成靡素兼三爲義即一
爲體此解雖勝語猶混通未的示體如極理
之與大智此即是境智之名慧源之與裁成
即是本迹之目故未盡爲定也
四者玄靖法師解云夫妙一之本絶乎言相
非質非空且應且寂今觀此釋則以圓智爲
體以圓智非本非迹能本能迹不質不空而
質而空故也今依此解更詳斯意者旣非本
非迹非一非三而一而三非一之一三一旣
圓亦非本之本非迹之迹迹圓者明迹不離
本故雖迹而本本不離迹故雖本而迹雖本
而迹故非迹不迹雖迹而本故非本不本本
迹皆圓故同以三一爲體也三一圓者非直
精圓神氣亦圓何者精之絶累即是神精之
妙體即是氣神之智即是精氣之智即是精
氣之絶累即是神也斯則體用圓一義共圓
三圓三之三三不乖一圓一之一一不離三
一不離三故雖一而三三不乖一故雖三而
一雖三而一故非一不一亦雖一而三故非
三不三三一旣圓故同以精智爲體三義並
圓而取精者名殊勝也
義有九條用有五迹義九條者三一各三合
成九義精有三正實權也神有三空洞無也
氣有三始元玄也精三者具如境智科解神
三者無是豁然之名洞是通同之目空是虚
容之理也氣三者正一經云太無變化三氣
明焉黄氣爲玄白氣爲元青氣爲始也論其
相生者正智生實智實智生權智無生於洞
洞生於空空生於始始生於元元生於玄也
然自一之三從三至九千應萬變同歸本一
不殊而殊殊而不殊也用五迹者洞神經云
大道無極極乎自然變化無極其中要妙三
五八九三者精神氣也五者精有二君精氣
也神有二君神炁也精有二君赤氣名曰太
陽化爲元陽子丹變爲道君是二君也神有
二君赤氣變黄名曰中和變爲老子又爲黄
神是二君也氣有一君黄氣變白名曰太陽
變爲太和是一君也以五當法體義不分二
分三一之變有此五君以三就五爲八三内
有一成九也斯亦一途應用示此五身然化
迹多端塵沙莫辯
孟法師云用則分三本則常一今解論其正
意體一義三本迹而言四句變九四句者一
者本一迹三二者本三迹一三者本迹俱三
四者本迹俱一本一迹三者妙本圓一分應
開三迹一本三者應氣爲一本體俱三第三
第四兩句者望前兩句不知本迹不殊故同
三同一其義具顯前章也九變者三一之化
號精神氣精神氣中又各相生三三相續遂
爲九變故從一之九從九反一上元眞書云
一曰源一二曰元一三曰太一四曰玄一五
曰眞一六曰雌一七曰雄一八曰三一九曰
正一源者至道之根衆妙之本元者衆善之
長萬法之先也太者極大之名包含爲德玄
者不滯爲用妙絶高虛也眞者去假除惑即
色皆空也雌者安靜柔和觀空照實也雄者
剛動能化方便善權也三者精神氣也正者
治邪滅惡去暗就明也此明至道垂迹有此
九條攝會歸本同爲一致故三天正法云從
九返一乃入道眞辯教曰第一出衆經不同
孟法師云涉學所宗三一爲本故七部九結
皆有圖術今列如左
第一洞眞三一(上元泥丸宫天帝帝𡖖中元)
(絳宫丹皇君輔皇𡖖下元丹田宫黄庭元王)
(保鎭弼𡖖出三元眞一經)
第二洞玄三一(治三丹田元先子丹元陽子)
(也出太上眞一經)
第三洞神三一(南極老人中極道元北極玄)
(妙出洞神太上三一經)
第四皇人三一(始青元白玄黄出皇人祕㫖)
第五太清三一(赤子眞人嬰兒出太清上中)
(經上卷)
第六太平三一(意神志神念神出第一卷自)
(占盛衰法)
第七太玄三一(夷希微出太存圖及道德經)
第八正一三一(𨴠䦢□即冶三元)
第九自然三一(虚赤光元黄光空白光)
合有九經所明三一並治三宫其條守體儀
具如彼經所辯然洞神所出三一之變亦雲
精神氣虚無空等具如彼經第十三卷所明
也今三一者神氣精希微夷虚無空所以知
此爲三一者以其明義圓極故也昔正一三
一等是以其明義淺迹故也
昇玄經太上告道陵云汝昔所行名爲眞一
道者是則陰陽之妙道服御之至術耳非吾
所問眞一此昔教也下文云汝以堪受吾至
眞平等要訣無上妙經乃至第四辯不一之
一此之教也其外六經所辯三一旣不彰言
辯空而但爲氣觀之境可屬於昔故涓子修
上清僅得地仙而已若言三氣三色並是界
外之事三洞三一本意皆爲入空此則攝屬
於今也能倫聖教本不有無何魯今昔故可
九經所辯皆不有無並非今昔但逐物情不
了滯教爲昔物情若悟曉教成今也更二義
徃分今昔一就大小乘分二就因果義分大
小乘分凡有三義一約定有分二約偏並分
三約待絶分定有者昔小乘以三一爲定境
義極於有今大乘以三一爲智慧義在於空
何者昔小乘入定則捨於有故在空之時無
復三一也今大乘爲觀群色是空故雖於空
不失三一也故洞神經釋守三一云知守虚
無空者爲大乘也守神鍊形爲中乘守氣含
和爲小乘也二偏並者昔小乘學偏今大乘
能並小乘捨色入空故不能並大乘即色辯
空故能並也三待絶者昔因三一以入於無
得無之時謂爲眞一此之無一猶對於有之
無是爲挾二故爲待也今之三一即體非有
亦復非無非有非無故無所挾旣無所挾故
爲絶也二就因果義分亦有三義一約近逺
别二約方便究竟别三約常無常别一約近
逺者昔以三爲氣觀果則近極三有今以一
爲神觀果則逺極道場故極果圓智成今三
一義如前也二約方便究竟者昔開方便果
極三界今開究竟故果極常一故昇玄經云
是爲究竟究竟者功業成罪行畢則常一也
三約常無常者昔三有之果爲灾所成故是
無常今一常之果嶷然不動故爲常也
　　　金闕帝君五斗三元眞一經口訣
涓子受之東海青童君至春分日夜半時起
坐東向冥目存身中三宫三一三𡖖及我合
七人我在中央也俱乘紫氣之煙共登北斗
陽明星陽明星者北斗之東神也於是存入
星中共坐吞紫氣三十過行之乆乆自見陽
明星東元太上宫宫中有青玄小童授子眞
光也(先當存北斗星紫炁大如弦從上直流)
(我前然後乃存三一也)
周君口訣云存七眞人並北斗七星而共登
陽明雁行我居中央也巾七星者以魁覆頭
杓柄前指也我存吞紫氣三十過而嚥之也
又思三一三𡖖並同吞之也吞畢更存七眞
人縁向從紫氣空中來下還兆三宫中良乆
心祝曰
三尊上眞太玄高神陽明主春萬童開門丹
元主夏朱紫含煙陰精主秋天威六陳北極
主冬萬邪塞姧五土乘王戊己天關所指皆
滅所向莫干煉我七魄和我三魂生我五藏
使我得眞登飛上清浮景七元長生順徃嘯
吟千神畢亦可眠存之四節共此一呪爾
夏至之日夜半時起坐南向冥目存我身中
三宫三一三𡖖及我合七人我在中央也俱
乘紫氣之煙共登北斗丹元星丹元星者北
斗之南神也於是存入星中共坐吞紫炁三
十過行乆乆之自見丹元星南極太上宫宫
中有朱陽靈妃授子絳書寶衣也
秋分日夜半時起坐西向冥目存我身中三
宫三一三𡖖及我合七人我在中央也俱乘
紫炁之煙共登北斗陰精星陰精星者北斗
之西神也於是存入星中共坐吞紫炁三十
過行乆乆之自見陰精星西元太上宫宫中
有白素少女授子玉章虎書也
冬至之日夜半時起坐北向冥目存我身中
三宫三一三𡖖及我合七人我在中央也俱
乘紫炁之煙共登北斗北極星北極星者北
斗之北神也於是存入星中共坐吞紫炁三
十過行乆乆之自見北極元星北元太上宫
宫中有玄精眞人授子金書祕字三五順行
六月一日或十五日令與秋分夏至日相避
也夜半時坐西南向冥目存身中三宫三一
三𡖖及我合七人我居中央也俱乘絳紫青
黄四炁之煙共登北斗天關星天關星者北
斗之中神也於是存入星中共坐並臨目各
吞四色氣各十過先吞絳氣以次行之乆乆
自見天關星中元太上宫宫中有太上威眞
人授子滅魔符钁邪鉞黄衣兵籙
八節日各守八目耳以節日夜半爲始餘唯
存在三宫中安坐而已極精想使有至彷髴
耳
　　　守五斗眞一經口訣
道士志學山林隱靜久遁岫室逺迹人間爲
之者益精而神速至也或多不知推筭度分
數作曆日也如不知曆日之道則二十四氣
八節之日不可得知又復不能年年出入世
間尋問求寫亦是學人之疑也今謹按北帝
自然之經云法用正月三日當立春二月十
五日當春分四月一日當立夏五月十六日
當夏至七月七日當立秋八月二十二日當
秋分十月五日當立冬十一月十一日當冬
至節山林道士當用此法若曉外曆日之八
節自宜按之曆八節蓋璇璣之正度萬眞靈
仙神明朝宴之日也北帝自然發月數之中
日二景氣相隨之日亦大吉時也宜以修道
建思併而論之吾從唯一
外國以月一日爲建二日爲除以次數之今
窮山無曆日此乃可用
匈奴國以正月一日爲甲寅朔六甲周而復
始正月小二月大三月小四月大五月小六
月大七月小八月大九月小十月大十一月
小十二月大若窮景深林外迹名絶者亦當
按此可也毎至建日或月一日平旦存三一
從己三宫中出坐巳前乃心起再拜若如見
之髣髴在目心呪曰
天尊三帝守我命門出遊虚中六氣互分養
我五神正我三魂五藏自生長生飛仙畢又
存從虚中還三宫良乆咽液三十過十過爲
良夜當見三一及三𡖖也或夢見白鳥白鵠
白虎金玉之物皆三一之化景示象也如此
守之勿殆則相見之象也對面之漸也每至
除日夜半時密起北向仰視北斗七星之内
象見三一從輔星中下來入巳三宫中畢還
寢精思存之髣髴似見乃微呪曰
太上天輔三帝所遊三𡖖扶持與眞合俱下
入我身安寂坐無吐精灌形魂魄和濡使我
飛仙雲車行浮畢嚥液二十七過月取一除
日爾每至開日夜半時起坐東向去巾亦可
散髪更梳櫛結之結令通良乆畢祝曰
上元三眞眞中嬰兒散髪開煙上通天臺泥
丸堅凝與天同時使我飛仙交行洞臺畢咽
液十九過畢乃巾而寢精思存三一三𡖖各
安其宫帝與𡖖相對而坐存三一呼氣宫中
三十過己存時亦自呼氣三十過也呼者開
口吐氣之謂也其時亦當覺一體熱則和神
凝魂之驗也存三一皆當臨兩目内視神宫
也
存一之道使太上三素氣見三宫中三素者
紫青絳三沓色炁也紫在上也則存守三一
在其中目想見北極紫房玉宫使天官序列
思我將在帝前對坐所乞所求乃心拜焉太
上是上清之帝極貴者也北極紫房帝之房
耳亦存巳三一與帝諭飛眞生生之道凡臨
盛饌皆正心存一目想一先飮食然後兆乃
食之也常如此則邪氣逺退眞氣來前飲食
畢心祝曰
百穀入胃與神合氣墳補血液尸邪亡墜長
生天地飛登金闕役使六丁靈童奉衛守一
之法以甲午甲辰甲寅日夜半掃除靜寢之
庭方圓一丈布席燒香北向再拜亦可心拜
而已因仰視北斗七星使紫炁從斗中出入
兆身中三宫之内北向接手兩膝上心存三
一三𡖖與兆俱乘紫氣上登太極太極北極
星也存令忘身失體恍焉如昇天之狀如此
則仙道近矣仙人謂之大靜也陰雨可於寢
床上爲之亦可預作壇於盛處使方圓一丈
籬四面使高數尺至日常當修之此大靜之
道也
守一之法道當伺月初出時向月再拜畢心
祝曰
太陰玄精明月夫人初生流光照我三宫神
仙上飛高遊八方所向所願皆與福會守一
之道常存七星覆頭上柄指前如此百邪之
不干凶氣之滅亡要訣也
守一人忌食五辛猪犬肉履産婦家甲子日
思存又忌大醉及諸殗臭皆避而愼之遺之
勿疑矣又勿抱嬰兒大不可耳不與人共衣
履同床席而存一也思眞靜神念道招靈皆
欲别處非徒此事而已
後聖金闕帝君昔受三元眞一經太極帝君
眞符五斗眞一經太一帝君寶章凡此四訣
以傳仙人涓子涓子釣河川獲鯉魚剖得青
玉函發視獲二符二經法是也此太上内隱
法地眞之上道亦得朝宴上清遊盼太極飛
遨崆峒寢息崑崙矣

雲笈七籖卷之四十九


















雲笈七籤卷之五十攝十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　祕要訣法(三一)
　　　三一九宫法
夫三一者乃一身之靈宗百神之命根津液
之山源魂精之玉室是以胃池體方以受物
腦宫員虚而適眞萬毛植立千孔生煙德備
天地混同太玄故名曰泥丸泥丸者形軀之
上神所居也兆唯知吞炁咽津鳴齒納液不
知此所因者乃泥丸之末流腦家之邊枝爾
今將告子三一之訣上眞之妙法也閉口奉
修愼勿宣傳負違盟誓身没鬼宫考延七祖
長閉河源兩眉間却入一寸爲明堂宫却入
二寸爲洞房却入三寸爲丹田丹田直上辟
方一寸爲玄丹腦精泥丸魂宫也
明堂宫左有明童眞君右有明女眞官中有
明鏡神君明童眞君諱玄陽字少青明女眞
官諱微陰字少元明鏡神君諱招精字四明
此三君共治明堂宫並著緑錦衣腰錦裙帶
四玉鈴口銜玉鏡鏡鈴並如赤玉也頭如嬰
兒形亦如之對坐俱向外面或相向也此明
堂之道也若道士恐畏存三神使鳴玉鈴聲
聞太極使口吐玉鏡赤光令萬丈存之俱畢
因三呼三君名字叩齒九通則千妖伏息萬
鬼滅形也若道士飢渴亦存三君並口吐赤
炁使灌巳口中因吸而咽之須臾而飽也若
道士夜行暗不見路又存三君使口出火光
照前須臾路自朗明也若行凶處厄難之中
有刀兵之地急存三君使鳴玉鈴精而想之
敵人自然心駭意懾不復生害心也若道士
欲求延年不死及疾病臨困求救而生者當
正心安寢存明堂三君並向外長跪口吐赤
炁使光貫我身令帀我口傍咽赤炁無數當
閉目微咽之也須臾赤炁繞身都變成火火
因燒身與火共作一體内外洞光良乆乃止
名曰日月鍊形死而更生者也又暮卧常當
爲之則必長生不死也又數存咽赤炁使人
顔色返少色如童女此不死之道明堂之要
訣畢也旦起皆咽唾三十過以手拭面摩目
以爲常存唾色作赤津液
洞房中有三眞左爲無英公子右爲白元君
中爲黄老君三人共治洞房中此爲飛眞之
道别自有經事在金華經中
丹田宫有上元眞一帝君帝君之𡖖合三人
共治丹田宫守三元眞一之道是也此眞地
之要路控乘龍車之經也天眞多官位樂欲
爲地眞人地眞人隱遁於官位不勞損於朝
宴故從容任適隨時而遊坐七輿以造步四
炁也至於天眞雖差階小異俱一眞矣地眞
人亦各安其所之不願爲雲中官也
流珠宫有泥丸太一眞人在丹田後却入一
寸爲流珠宫流珠眞神自别有經司命之所
行也其道妙大發誓用珠帛結盟乃能付之
此經三百年一傳滿五授止不得復出此太
極公𡖖司命之道也
玄丹宫在丹田之上正方一寸紫房緑室朱
煙滿内其中有泥丸太一眞君治玄丹之宫
太一眞君貎如嬰兒始生之狀坐在金牀玉
帳之中著紫綉錦衣腰帶流火之鈴流火之
鈴者無質而赤光動之聲聞十萬里蓋上清
中太一眞人之寶鈴也左手把北斗七星之
柄右手把北辰之綱北辰者北極不動之星
謂之爲辰綱也正坐玄丹宫向外左右無侍
者所以名之爲太一眞君也旦夕守諸三一
訖獨後乃末存之末存之者先造其輕後行
其重也
夫頭有九宫請先說之兩眉間上其裏有黄
闕紫户絳臺青房共構立守寸之中左右耳
守寸左面有絳臺右面有黄闕其九宫眞人
出入皆從黄闕絳臺中間爲道故以道之左
右置臺闕者以伺非常之炁伺迎眞人徃來
也紫户大神名平靜字法王青房大神名正
心字初方形並如嬰孩各服衣如其方房户
之神手執流金火鈴守寸者却入三分名爲
守寸也暮卧及旦存思之時先存二大神髣
髴存見仍呼其神名字畢微呪曰
紫户青房有二大神手把流鈴身生風雲俠
衛眞道不聽外前使我思感達利靈關出入
利貞上登九門即見九眞太上之尊祝畢乃
可存思三一洞房九眞諸要道也守寸二大
神唯聽九宫中眞官在九宫内者出入耳目
上帝信命及玉童靈眞徃來諸帝軒二大神
聽以進其餘非眞此一大神皆不聽進也此
中黄太一法度也於是赤子帝君乃命兩耳
神嬌女雲儀使引進之故人覺耳鳴者外使
入也雲儀時扣謦鐘以聞九宫使知外人來
入令警備也磬鐘者是今耳鳴之聲音也其
聞之者錯手掩耳而祝曰
赤子在宫九眞在房請聽神命永察不祥太
一流鈴以滅萬殃祝畢以手拍耳門二七遍
畢當覺面熱即佳候也若覺頭項頸間索索
寒者惡氣入也當急卧臨目内存玄丹宫太
一眞君以流火之鈴煥而擲之惡氣即出身
外火光亦隨之在後炯炯然以照己一身良
久平復也其明堂洞房丹田流珠四宫之經
皆神仙爲眞人之道傳於世其玄丹宫經亦
眞仙司命之要言四宫之領宗矣此一經須
太極帝君告可與乃與之也亦時出授爾凡
合五宫之道行乎世上有眞名者遭值之矣
自非骨相挺命不聞此言也又有玉帝宫王
清神母居之又有天庭宫上清眞女居之又
有極眞宫太極帝妃居之又有太皇宫太上
君后居之此四宫皆雌眞一也道高於雄眞
一也並有寶經以傳已成眞人者未得成眞
非所聞也雌眞一之要亦自不授之矣太上
所以出極八景入驂瓊軒玉女三千侍眞扶
轅靈妃俠唱神后執巾者寔守雌一之道用
以高會玄晨也此太上之宗根虚皇之所傳
也此四宫人皆有之但不修此道者宫中空
耳夫不盡修於九宫九宫者宫中亦空爾非
但雌家而已至於丹田宫中常有帝君守寸
常有大神不復問之須修乃見在宫中爾修
之者神仙不修者以壽死矣雌雄一神者男
女並可兼修之無不在也唯决精苦之至乃
獲益矣
守玄丹太一眞君之道暮夕靜寢去諸思念
卧坐任意先存北極辰星紫炁來入巳玄丹
宫中須臾滿宫溢出耳外使帀身通洞内外
與紫炁合體畢又存日來入玄丹宫中日滿
宫内在紫炁中央望視如暗中視火珠之狀
畢乃存上清中黄太一眞君從北極紫炁中
來下入玄丹宫日中坐君諱規英字化玄衣
貌色服如上又存巳一身忽然昇上入玄丹
宫日中在太一眞君前對坐服色任意因心
起再拜稽首膝前問道求神仙長生隨意言
之因存乃吞紫炁三十過次咽液三十過畢
又存北斗七星内有一赤炁大如弦徑下直
入玄丹宫中於是太一眞君及巳俱乘日入
行赤炁道中直上詣北斗魁中寢息良乆自
因此寢也亦即有眞應十四年行之則與太
一同遊俱到七元綱也十八年詣上清宫受
書佩符役使玉童玉女各十八人一夕一存
之唯數而已勿令脫夕亦可專修此道不必
須守三一也兼之益精致感速爾月一日三
日七日十一日十五日夜半之時存玄丹宫
太一眞君正坐向外口吐青炁下入我口中
我隨咽之凡五十過畢乃咽液五十過畢微
祝曰
太一眞皇中皇紫君厥諱規英字曰化玄金
床玉帳綉帔錦裙腰帶火鈴斬邪滅姧手把
星精項生日眞正坐吐炁使我咽吞與我共
語同宴玄丹鍊灌七魄和柔三魂神靈奉衛
使我飛仙五臟自生還白童顔受書上清司
命帝君所願所欲百福唯新又存巳上入宫
中在太一前寢息因以取眠亦當夢感妙應
矣日爲此而數精至即相見之階漸也
　　　四宫雌一内神寶名玉訣
凡學上眞之道而不知雌眞之一内名亦萬
不得仙也學者受師口訣然後奉行每以正
旦月朔太歲本生之日入室東向思存
玉清神母姓廉名銜字荒彥長九寸九分著
玄黄素靈之綬頭戴七稱珠玉之髻冠無極
進賢之冠居無上之上太極珠宫七寶府五
靈郷玄元里下治兆身玉帝宫中
上清眞女姓厥名迴字粥類長六寸六分著
青寶神光錦綉霜羅九色之綬頭戴玉寶飛
雲之髻冠玄黄進賢之冠居無上之上崑崙
太幽中宫明堂府九光鄕大化里下治兆身
天庭宫中
太極帝妃姓玄名虛生字伯無長七寸七分
著玄羅流光五色鳳文之綬頭戴七寶玄雲
之髻冠無極進賢之冠居元景之上太清極
玄宫中玉房府三丹鄕丹元里下治兆身極
眞宫中
太上君后姓遷名含孩字合延生長三寸三
分著七寶飛精玄光雲錦霜羅九色之綬頭
戴九玄玉精頽雲之髻冠玄黄無極三寶玉
冠居太清九玄之洞無極眞宫丹精府雲光
鄕玄玄里下治兆身太皇宫中行玄丹之道
守三一之訣當常存四宫雌眞一之神衣服
形影名諱郷居所在此寶經之上篇以傳見
成眞人者始學不得參問其要素靈所秘不
行於世凡受上眞之法三寶神經雖通靈究
幽不知雌眞一之法亦萬無成矣故太上標
其重禁格於輕洩不載於紙墨有者宜審實
内心然後受焉每以正旦月朔及太歲本生
日沐浴清齋燒香入室東向存思四宫雌眞
一之神鄕居姓名服色長短如上法畢當叩
齒十六通祝曰
太陰眞神號曰女靈含景九玄乘眞隱冥日
吉天朗告齋上清心念目矚洞鑒神形還守
宫宅玉華芳盈五色變化流黄紫青運致飛
霞上造帝庭畢咽氣三十六過止如此則九
年面生玉華金眞映光神見軀形與兆共言
子旣見神心知而已愼勿妄傳也
此四宫雌眞一之神是天元始生之陰官受
號帝妃也始其元氣未立五政未開光景未
通氣極虚無無上無下無外無内無左無右
無前無後太上之元精玄始之妙眞虚極之
先結氣而凝混化萬物天地得存皆由於四
眞也能有至心存思者千齡不知老九天之
中萬神同壽也
　　　金闕帝君三元眞一經訣
涓子受之東海青童君太上曰眞人所以貴
一爲眞者上一而已一之所契太無感化一
之變通天地冥合是以上一爲一身之天帝
中一爲絳宫之丹皇下一爲黄庭之元王並
監統身中二十四炁炁以受生生立一身上
應太微二十四眞眞炁徊和品彙成形玄神
混分紫房杳冥夫氣者結虚煙而成神也神
者托三一以自生也變化者三一之所造得
化者皆由神之自隱混黄相成得玄之極故
三一元君各有眞炁眞炁結成自爲千乘萬
騎雲車羽蓋常以内入紫宫以登玉清列録
元圖化胞保胎三一養身得爲眞人飛行九
霄受事高上所以一之所濟者乃生乎天地
非但行飛蠕動小事而已子若能守之彌固
則精應感暢精應感暢則三元可見三元可
見則白氣鬱變白氣鬱變則混分自生混分
自生則千乘萬騎忽然至矣於是羽蓋可御
雲車可乘白日昇天上造太微實三一之玄
功精感之所會也太微中有二十四氣混黄
雜聚結炁變化有時忽爾而分覺然而生也
化炁中有二十四眞人結虚生成不由胞胎
皆三一帝皇之神炁所以致分道變化托玄
立景矣旣能守身中三一則天上太微中三
一帝皇之眞君而降見於外與子面言矣身
中復有二十四眞人亦身精光爽炁所分化
而變萬化若雲車來迎合炁晨景以登太微
二十四眞人俱與身中神明合宴於温黄之
中共景於紫房之内託形炁於千塗迴老艾
以返嬰改死籍於北酆壽長存乎帝鄕出入
玉清寢止太微又兼行帝一太一五神及三
五七九之事兼行之者一神之感易致也紫
房須守一爲根本守一須守紫房爲華蓋故
三一三素相須也而紫房六合相待也雖其
居不同而致一之用俱濟也子善思而存之
則三一之事畢矣若單得受一道者則三元
不備但注心於一亦可長生不死得入太清
而已不得遊宴太極北登上清之宫也上一
眞帝之極也中一眞皇之至也下一眞王之
妙也天皇得極故上成皇極地皇得至故上
成正一人皇得妙故上成衆妙之君三皇體
眞以守一故一無藏形仙人尋眞以求一故
三一俱明一無藏形其眞極也三一俱明得
一而明已其眞旣極三一旣明得一而生也
夫眞守一者當令心寂神凝體專求感所以
百念不尋精意不散但三月内視注心一神
則靈光化生纏綿五臟若其注念不散專炁
致和由樸之至也得一之速也若華僞僣起
競心亂生故一不卒見神不即應非不卒見
即應由存之者不專思之者不審是故積年
之功罔有髣髴也若能心濟逺感縱心無勞
亦必三月之精思與一温合者也
太上告曰三元者九天之玉眞太上之正道
也胎根之所生六合之所存故正一大道以
出眞帝正道玄眞以生大神離合五化萬化
忽成三元解變則一之所生也故變氣布結
神得以靈衆眞歸一而玄功成焉此正道之
宗祖元氣之根始也散之於無則白氣沓合
養之於形則長生永久夫三一之法觀道備
於三元其道奇妙緫括靈篇天人仙皇握寶
神經第一之訣大洞眞經三十九章第二之
訣雌一合變大有妙經第三之訣洞眞玄經
三五七九號太上素靈是故上一帝君寶洞
眞經中一丹皇寶雌一大有妙經下元一王
寶太上素靈洞玄大有妙經此之三文眞道
之至精一神之玉章並是天眞之禁訣也高
上之秘篇兆守三一得吾三經即能乘雲上
昇太清洞觀無窮遊宴紫庭微哉深矣難可
文宣守一所生三一見矣旣見三一可求此
經當必授守三一之法皇天上清金闕帝君
眞書之首篇衆眞之妙訣子而守一一亦守
子子而見一一亦見子一須身而立身須一
而生子身進退千端萬事常當念一飲食念
一喜樂念一哀戚念一疾病念一危難念一
履水火念一乘車馬念一有急念一人之念
一舉止矚目念亦多矣思念必專不專無冀
矣患人有志不固固不能久知一名字而不
能守守不能堅志志不能苦思念無極多有
誇心不能常守故三一去則正氣離失失正
氣者故氣前故氣前死日近也俗人學道多
尋浮華不信眞一爲貴初有其志後必變敗
由用志不一邪氣來入故也守一之戒戒於
不專專復乆乆不不能精精不能固固而不
常則三一去矣爲空宅爾空宅無主其身安
乆矣
太上告曰氣結爲精精感爲神神化爲嬰兒
嬰兒上爲眞人眞人昇爲赤子此一眞之也
天有三玄謂日月星也亦爲三精是用長生
人有三寶三丹田也亦爲三眞是用永存靈
寶經曰天精地眞六寶常存此之謂也兩眉
間上却入一寸爲明堂却入二寸爲洞房却
入三寸爲丹田泥丸宫却入者却就項後之
背向也丹田泥丸宫正四方面各一寸紫氣
衝天外映照九萬里北斗七星以魁爲蓋以
杓柄前指外向也變化大小飛形恍惚在意
存之上元赤子居中在斗蓋之下赤子諱凝
天字元先位爲泥丸天帝君其右有帝𡖖一
人坐相對是齒舌腦之精神化而生也上入
爲帝𡖖君諱肇精字玄生此二人共治泥丸
中並著赤繡華衣貌如嬰孩始生之形天帝
君執上清神虎符帝𡖖執大洞眞經坐俱外
向或相向也内以鎭守泥丸面目齒舌兩耳
鼻髮之境外以振威六天萬鬼凶惡魔也三
魂七魄五日一來朝而受事焉心爲中丹田
號爲絳宫鎭心之中央正四方面各一寸朱
煙參天外映照三萬里變化恍惚在意存之
中元眞人居其中諱神珠字子丹位爲絳宫
丹皇君其右輔皇𡖖一人是五臟精神之結
化也入絳宫爲輔𡖖諱光堅字四靈此二人
共治絳宫中並著朱錦衣貎如嬰兒始生之
形丹皇君左手把太清經輔𡖖君執大有妙
經八景章坐俱外向或相向也内則鎭守筋
骨五臟血肉之境外以震折萬邪之不祥養
炁安神長生乆視飛仙太霄三魂七魄三日
一來朝而受事焉臍下三寸號命門丹田宫
下元嬰兒居其宫四方各一寸白氣衝天外
映照七萬里變化大小飛形恍惚在意存之
下元嬰兒諱胎精字元陽位爲黄庭元王其
右有寶鎭弼𡖖一人是津氣津液之神結煙
昇化也入在丹田宫弼𡖖諱歸明字谷玄此
二人共治丹田下元宫並著黄綉羅衣貌如
嬰孩始生之狀黄庭元王左手把太白星右
手執玉晨金眞經弼𡖖執太上素靈經九庭
生景符坐俱向外或相向也内以鎭守四胎
津血腸胃膀胱之府外以消灾散禍辟却萬
邪三魂七魄一日三來朝而受事於王矣守
一之法立春之日夜半之時正坐東向服氣
九過咽液三十五過畢乃存北斗七星冉冉
來下我頂上却向天以杓柄正向前指東也
存陰精眞人二星親泊頭頂上陽明玄冥二
星却在上也陽明陰精二星在後面玄冥眞
人在前面於是髣髴存念位定又思三一之
尊君忽見變生共出在斗魁之中須臾三𡖖
君復坐如三尊須臾見六人俱登玄冥綱行
東去達天關而止俱向我口又存見上元手
扶上𡖖中元手扶中𡖖下元手扶下𡖖也我
乃咽氣一通良乆上元二人從氣中來入我
口上昇還泥丸宫次咽氣一通良乆中元二
人從氣中來入我口中歸絳宫次咽氣一通
良久下元二人從氣中來入我口中咽入下
丹田中存天關星令去口七尺星在口前三
元入我三宫中都畢乃精念眞一各安所在
坐卧思之在心心有所願事事心啓之所求
者亦心啓求之存思唯令靜寂苦寢室内晝
日亦可存思
立春存三一東向如立冬精思
立夏存三一南向如立春精思
立秋存三一西向如立夏精思
立冬存三一北向如立秋精思
存思三一各安其宫畢乃微祝曰
五方命斗神致七星三尊凝化上招紫靈六
神徘徊三宫丹城玄通大帝下洞黄寧天眞
保衛召引六丁神仙同浮乘煙三清四體堅
鍊五臟自生



雲笈七籖卷之五十










雲笈七籖卷之五十一職一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　祕要訣法(行持事要)
　　　八道命籍
八道命籍一名八間一名八達又名八解纏
綿釋結謝罪延福妙經太素三元君受於自
然之章封於太上靈都紫房之内金章玉華
三百人侍衛典香東海小童四極眞人西城
王君封於峨嵋之山西室之中萬劫一傳有
玄名帝簡紫字青宫玉藏之人千年之内聽
得三傳上學之子不得此文虚困山林终不
得道所謂八道者日月四時八節所行也日
行赤道月行黄道黄赤二道陰陽之所恒行
至於立春春分日月行青道二(出黄/道東)立夏夏
至日月行赤道二(出黄/道南)立秋秋分日月行白
道二(出黄/道西)立冬冬至日月行黑道二(出黄/道北)此
八道也日月行八道之日各有變化翾飛蠕
動含炁之流草木飛沉隨縁感應改故易新
輕者或更重重者或更輕善惡迴換炁象之
運自然而然上學眞人因變行化習吉除凶
進善黜惡申明棄暗入正治邪練僞成眞厲
思登聖其法高妙兹道玄通故曰八達至極
無窮矣
一道命籍立春清朝北望有紫緑白雲者是
太上三元君三素飛雲也正存之叩頭搏頰
各九心禮四拜再密呪曰
魯孫名今日幸遇三元君出行願得長生侍
給輪轂餘所言隨人意也某病乞差某厄乞
度某灾乞消某事乞果三見雲轝白日昇仙
不須復存思千百所施爲行此必有仙録是
故謂之八道命籍也
二道命籍春分夜半子時東北望有玄青黄
雲是太微天帝君三素雲也存思密呪皆如
上法
三道命籍立夏清旦北望有紫青黄雲者是
太極上眞君三元内宫眞人三素雲也存思
密呪皆如上法
四道命籍夏至清旦南望有赤白青雲者是
扶桑大帝君三素雲也存禮密呪皆如上法
五道命籍立秋清旦正西望有白赤紫雲者
是太素眞人天皇白帝君三素雲也存禮密
呪皆如上法
六道命籍秋分清旦南望有素赤黄雲者是
南極眞人上皇赤帝三素雲也存禮密呪皆
如上法
七道命籍立冬清旦西南望有緑紫青雲者
是上清眞人帝君皇祖三素雲也存禮密呪
皆如上法
八道命籍冬至清旦正東望有朱碧黄雲者
是太霄玉妃太虚上眞人三素雲也存禮密
呪皆如上法
右八道命籍之日月未至一二日先沐浴燒
香以待至日依時出望一食頃還室陰雨則
不望非其日忽見此雲禮呪如上三倍勝於
其日也凡先身今身前世今世罪結不除謾
謝不的原恕賒遲功行難進魔試不知多致
退落衰老易至求昇難期一去長夜幽苦未
央上學之士悟此驚心誓志仰慕感玄徹靈
能得命籍的斷罪根解釋惡結滋長善源群
邪不敢干得眞必速諦念密修即有驗矣
　　　八道祕言
閑心靜室寥朗虛眞逸想妙觀騰躍玄人苟
誠感上會精悟輝晨亦將得見丹景之炁三
素飛雲八輿朱輦紫霞瓊輪上清凈眄徊轡
三元高皇秉節靈童攀轅太素擁蓋南極臨
軒於是冥光外映濛蔚龍顏象燭太虛流逸
七觀也子能見之則白日昇晨不煩凝霜濯
華玄映金丹也
一道秘言曰以八節日清朝北望有紫緑白
雲者是爲三元君三素飛雲也其時三元君
乘八輪之譽上詣天帝子候見之當再拜自
陳乞得侍給輪轂之祝矣三見元君輦者則
白日昇仙
二道秘言曰以八節日夜半東北望有玄青
黄雲者是爲太微天帝君三素雲也其時太
微天帝君乘八景之轝上詣高上玉皇也四
見天帝之譽者則白日有龍譽見迎而昇天
也
三道祕言曰以甲子上旬戊辰己巳之日清
旦西北望有紫青黄雲者是爲太極眞君眞
人三素雲也其時太極眞君太極眞人乘玄
景緑轝上詣紫微宫九見太極譽者則白日
昇仙
四道秘言曰以甲戌上旬戊寅巳卯之日清
旦東北望有赤白青雲者是爲扶桑大帝君
三素雲也其時扶桑公大帝君乘光明八道
之輦上詣太微宫七見之者則白日有雲龍
見迎而昇天也
五道祕言曰以甲申上旬戊子巳丑之日清
旦正西望見白赤紫雲者是爲太素上眞白
帝君三素雲也其時太素上眞人白帝君乘
翛條玉輦上詣玉天玄皇高眞也十四過見
之則白日昇仙
六道秘言曰以甲午上旬戊戌巳亥之日清
旦正南望有素赤黄雲者是爲南極上眞赤
帝君三素雲也是時南極上眞赤帝君乘絳
琳碧輦上詣閬風臺十過見之則白日昇仙
七道秘言曰以甲辰上旬戊申巳酉之日清
旦西南望見緑紫青雲者是爲上清眞人三
素雲也其時上清眞人乘玄景八光丹輦上
詣高上九天帝君四見之者則太一來迎白
日昇仙
八道祕言曰以甲寅上旬戊午己未之日清
旦正東望有朱碧黄雲者是爲太虛上眞人
三素雲也其時太虚上眞人乘徘徊玉輦上
詣太微天帝君十五見之者則白日昇仙
右八道祕言見者當再拜自陳如上法三素
雲各自有色色氣上下相沓積如所次說也
假令八節日見三元三素雲者則紫雲在上
緑雲次之白雲在下共相沓也子謹視之上
旬者謂甲子之日初入月上十日之内有甲
子日是也非其時日而見此雲者亦當拜祝
則三倍於其日見也他日効於甲子矣行九
眞司八道之事者則天人衛護眞皇守其命
骨矣夫非有仙名玉籍者亦不能遇此經見
之者皆玄書宿名應爲仙人故也七百年内
聽得三傳施行此道者勿令人犯其履屐弄
其巾褐也七魄變成龍虎守人地關伏於屐
履之下三魂化成靈光之雲映其巾中若有
犯之者則心震意惕惕然自失所以神虧魂
散精光翳滯也常愼之侍書有玉童玉女各
七人言白有經者之功過攝萬邪之不祥若
子視文皆燒香於左右面也傳授之時對齋
四日立誓委盟爲不漏不宣之約須得其人
然後乃可付耳違科負盟七祖父母受拷於
玄都地獄身死下鬼如四極明科太虚眞人
南嶽赤松子曰此經或名九素上書或名太
極中眞玉文或名八道金策按四極明科受
書皆立誓約盟不傳洩以代歃血割髪之信
驗也其受九眞太上眞文𧵥白素九十尺其
受八道祕言黄老隱法𧵥素絲八兩其受太
上鎭生五藏雲腴之法𧵥金縱容珠二枚以
爲閉密藏之誓若有違盟洩露如神州四極
法𣈆永和七年歲在辛亥十月四日丁巳夜
受劉君九眞中經八道秘言齋盟如法
　　　太上曲素五行祕符(太極左仙公撰)
太上告後聖金闕帝君曰元氣分判天地開
張陰陽貫位三五成官玄置六甲化生五行
金木水火土緫御中元以炁相生混合成眞
後學求仙不知道源徒勞存思損疲形神積
涉無感望道泯泯夫欲尋本當歸其根失根
求生萬不得全今欲抄集上皇玉文出以相
告子擇賢而傳其法寶秘望不在言可依明
科承而奉焉
太上五行秘文與天地同生混仙萬眞緫御
神靈天無五行則三光不明地無五行則山
崩嶽傾人無五行則身朽零故五行混合相
須而生若有志心當尋眞名旣受其法天地
同根呼魂招魄保命役神修之九年克登上
仙夫受曲素訣辭學上眞之道當知五行父
母眞君内諱存以招魂召以制魄魂魄長存
眞神緫歸宫宅備守形身便得反於自知若
此克遂遊宴玉清與炁合眞矣
凡修此道當以甲乙之日入室燒香東向存
思甲父乙母二眞之神父諱青嬰冠九玄碧
寶玄冠衣翠羽章衣手執青精保命秘符母
諱浩先頭作頽雲之髻著飛青錦裙手執化
生丹霞符二人以玄符授我身便叩齒九通
呪曰
眞君父母化生二靈三五反眞與元合冥外
攝遊魂内固魄精長居宫宅無離我形長與
三元同保玉清畢服符又叩齒九通嚥液三
過止修此九年洞睹無窮徹視逺聞逆知吉
凶
丙丁之日入室燒香南向存思丙父丁母二
眞之神父諱樞户冠朱陽通天寶冠衣絳章
之衣手執朱明保身長存秘符母諱納靈頭
作飛雲之髻衣丹羅飛裙手執中原黄精祕
符來授我身便三呼二眞内諱呪曰
陰陽變化二景生眞玉靈反魂拘魄鎭神三
五混合無離我身得保日月三景齊晨畢服
符又叩齒九通嚥炁三過止修此八年眞靈
降見雲譽來迎
戊巳之日入室燒香向西南存思戊父已母
二眞之神父諱長御冠黄華三寶玄冠衣黄
章單衣手執中元度命秘符母諱來生頭生
二角頽雲髻著黄錦飛裙手執金兕自然秘
符來授我身便三呼二眞内諱呪曰
中元玄紀攝御四方化生五炁温合帝房拘
魂御魄與形合同長保天地歷劫無窮服符
畢又叩齒九通嚥液三過止修此十二年徹
見八方身化金光乘虚太空
庚辛之日入室燒香西向存思庚父辛母二
眞之神父諱啓明冠九元碧寶玄冠衣素羽
衣手執素靈召神保命秘符母諱德神頭作
飛雲之髻衣素錦飛裙手執玄陰生形上化
祕符來授我身便三呼二眞内諱呪曰
金精玄注結炁九靈流眞混合灌養身形使
我魂魄安鎭黄寧飢食三元渴飮玉精乘虛
駕浮遊宴紫庭仍服符畢又叩齒九通嚥炁
三過止修此六年得駕景霄晨出入紫房
壬癸之日入室燒香北向存思壬父癸母二
眞之神父諱朔靈冠玄晨之冠衣皂紈單衣
手執通靈長命秘符母諱法勞頭作頽雲髻
衣玄錦飛裙手執飛仙騰化秘符來授我身
便三呼二眞内諱祝曰
上有九元化生陰陽五行參差金剛反强三
晨寶耀冠我衣裳五色流黄天關開張上昇
玉清出入帝房乃服符畢又叩齒九通嚥炁
九過止修行五年洞視無涯逆知吉凶乘虚
駕浮上昇霄晨
　　　玉珮金鐺(黄衣童附)
上靈元年正月一日六元合慶甲子直辰元
始天王與太帝君共乘碧霞流飈紫輦上登
九玄之崖無色之端徘徊洞天逍遥極元流
眄縱體適意浮輪有青鳥來翔口銜紫書集
於玉軒奉受記文目玉珮金鐺大極金書玄
眞洞飛二景寶經二君以金青盟天禀受上
眞鑄金爲簡刻書靈文使龜母按筆太一拂
筵盛以雲錦之囊祕於鬱森之笈封以玉清
三元之章付仙都老公侍仙羽郞藏太素瑶
臺玄雲羽室玉珮者九天魂精九天之上名
晨燈一曰太上隱玄洞飛寶章處於玉清之
館太霄之中結青陽之炁靈照九天青光沌
沌洞照三元之臺色如青玉形如月圓内有
空玄玉臺紫殿則魂精帝君處在中央太霄
隱書云玉珮玄臺南軒之文經曰欲求長生
宜先取諸身月華月精日霞日精左迴玉珮
右把金鐺二景纏綿雙神安康上行太極下
造十方堅存玄眞寶固靈根玄谷華嬰灌映
沉珍漱月咀日以入天門金鐺仰注玉珮執
關青白分明適我泥丸寶液閉精鍊柔身形
三君備衛丹絳之裙珠繡華帔飛錦青裙帶
月銜日首建紫冠安坐明堂陰以七元黄庭
戊己塞鎭邪源恭司二子無英白元桃康三
老當我生門通徹五府十二之綸吐納六宫
魂魄歡欣却此百痾辟熱除寒二景纏絡萬
神内歡有明其文飛昇南軒把金鐺玉珮八
景玄光九天同靈玄母齊房陰哺陽導明色
觧容位刻丹室名題帝宫三周九度與運混
同此玉珮寶文太極玄眞之經也能修之者
皆飛行太虚逸放九清自簡結録東華書名
西王母令刻書此於崑崙之山玄圃之室自
非清虚之質不得窺參夫欲騰九清宴南軒
迴玉珮於明堂引金鐺於泥丸降魂眞於晨
燈招飛景於帝君凡行此道常以暮卧兩手
撫心閉目在景存玉珮青陽之氣光色沌沌
如月之圓靈映兆身洞達一形魂精帝君姓
開明形長九寸頭建紫冠披珠繡華披衣飛
錦青裙帶月銜日乘御青鳥在青光之中下
降兆身安鎭泥丸兆當叩齒九通嚥液二十
七過陰呪曰
玄元太靈九天魂精晨燈朗映結炁光青號
曰玉珮洞耀太明帶月銜日建符執鈴華光
流煥普天鬱冥乘空控翮丹轅紫軿先晏三
元迴降我形鎭在泥丸下流黄庭檢魂束魄
萬鬼安寧五藏結絡九宂華榮八景騰飛昇
入玉清畢以手相摩令熱拭目二七過嚥炁
三過止便卧如此則魂安魄寧萬神鎭宫内
固靈氣外塞邪源八景變化鍊眞變仙行之
九年尅能洞睹幽冥逆究未然坐在立亡與
神對顔一十八年道成眞降飛行上清學無
此法則三魂不守七魄不寧三尸飛翔九蟲
奔驚攻伐形内來邪通精神炁散遊體不潔
清徒勞咽液損炁喪靈有得此道克成長生
寶愼密修命胡可傾金鐺者九天魄靈九天
之上名曰虹映一曰上清華蓋陰景之内眞
處上清之館太霄之中結白煙之炁靈映九
天白光奕奕洞觀上清色如白雲形如玉山
上有瓊材之宫則魄靈帝君所處太霄隱書
金鐺之經於玄臺北軒之内文曰欲求飛仙
當鍊魄靈魄靈魂精九天俱生二景纏綿雙
神洞明右迴金鐺左旋玉鈴流光紫虚耀眞
上清飛行太極下造八冥堅存玄眞保固華
嬰日月交漑玄谷益盈玉珮金鐺青白分明
鎭我明堂魂安魄寧是謂華盖九天帝靈紫
繡珠帔飛羅丹裙帶日銜月首建華精安坐
明堂陰以七星上降陵梵務猷黄寧三老帝
尊固我長生通徹胃管六府五庭虹映纏絡
萬神衛形有得其文飛昇上清此金鐺寶文
上清陰景之内眞能修之者皆上步霄霞遨
遊太極寢宴九空遊行紫虚也西王母令刻
書此文於崑崙山積石之陰自無玄圖帝簡
録字丹臺此文不可得而披也夫欲騰景九
霞之上運身上清之中迴金鐺於泥丸引玉
珮於明堂降華盖於虹映招飛景於帝君者
常以鷄鳴天光未分之時叩齒二十四通思
金鐺白雲之氣光色奕奕如玉山映靈兆身
洞達一形魄靈帝君姓暉諱𨴤元形長九寸
頭建華冠披紫綉珠帔飛羅丹裙帶日銜月
乘白翮之鸞在白光之中下降兆身入明堂
之中便引炁二十四嚥陰呪曰
九天魄靈元始上眞虹映峨峨白光玉山號
曰金鐺天帝之神帶日銜月迅轡白鸞上宴
玉清出入三元迴降我形安鎭靈關拘魂御
魄萬神自歡五内生華靈秀玉顔策雲飛行
上昇帝晨畢摩兩掌令熱拭額二七過捻兩
目後二七過嚥液二七過止此則金鐺下映
帝君安鎭萬神緫歸身生光明行之九年之
内飛行上清矣
又當以月一日及甲子太歲本命之日清齋
入室白書九天魄靈太霄陰符於青紙上夜
半向東方叩齒二十四通誦金鐺之經一遍
存金鐺白氣之光當奕奕洞明如玉山靈映
兆身洞帀一形兆引白光二十四嚥止服太
霄陰符微呪曰
玄陰七雲九天魄精玉山奕奕虹映上清金
鐺玉珮與天同生二景纏綿下降我形列奏
丹臺刻書紫名得乘飛輿流黄鬱冥飛空騰
虚昇入洞庭上享無極與天齊靈畢摩兩掌
拭額三九過手接目外眥一七過又嚥氣三
七過止
　　　黄衣童
華陽諸洞記曰黄衣童者即玉珮金璫之官
耳凡坐上常有一人共坐昉昲者即太極眞
人也時或徃來蓋受行玉珮金鐺經者自然
致太極眞人耳唁云服九靈日月之華得降
我太極之家此之謂也凡修太霄之道存迴
金璫玉珮之法當兼日月之精以煉五胎之
神招日中五帝月中五夫人二景玄映下降
我形使面有玉澤體發奇光内外洞朗心聦
目明於是玉珮可挹金璫可旋也魂魄帝尊
將憩子之房晨燈虹映之光將可立昇也
　　　流金火鈴(振威大祝附)
流金火鈴以太上大道君遊宴之圓光上激
九天之威下滅六天之凶玄光靈映道君之
項流照八極四十萬里三天立正之初罷除
六天之始以傳太微天帝君神文藏於瓊宫
玉房之内靈光自明煥赫上清飛龍毒獸翼
其側紫雲玄暉蓋其巓玉華之女金眞之童
各三百人典衛靈文散香虚庭積七千年化
生五符光徹八方因有五方營衛之官太微
天帝君以傳金闕後聖道君後聖道君以付
上相青童君使授諸爲眞人者佩遊上清學
眞之夫而無流金火鈴項生圓光皆不得上
登三光若有金骨玉質玄名青宫得受此文
佩之而行諸天諸地四海五嶽率天衆聖仙
官莫不稽首來迎凈光駭動所制不輕三元
立遺玉女玉童三十六人侍衛其身佩之九
年得乘八景玉譽飛行太空流金火鈴者九
星之精一名圓光太上之威幸生於九天之
先結氣成文光明煥赫徹照十方懸精垂映
太上之項積七千年化生五鈴神符玄降太
微天帝君威攝八極天之魔神布之霞庭率
天以下莫不緫統太上大道君寶秘此道告
下普天主司眞仙糾察輕洩有眞仙之才得
佩此符不依玄科而輕付非眞穢慢靈文皆
七祖受殃考及先師同充鬼官以紫繒二尺
二寸朱書戴之頭上若有金名玉骨得佩此
文皆宿命應仙佩符之身出入遊行恒當存
想巳身項上有圓光映照四十萬里之外九
年之中勤心念眞清齋篤志克得眞靈下降
圓光自明乘空而行坐在立亡
　　　五鈴登空虚保仙上符(在本經)
　　　流金火鈴内存振威大祝
修佩流金火鈴出入逺近經履危險冦病之
中戹害之下當存眞光以自衛開道萬里之
路發行之始正向其方叩左齒二七通咽炁
三十六過思所在之處形象山林草木人民
禽獸神靈分明朗然皆來朝拜我身思北斗
七星覆我頭上仍存我左目爲奔星右目爲
迅電其光煥赫奔星九萬里外所見之道路
隨光開通山林草木人民屋宅兵寇鬼炁盡
令消滅無復孑遺四道豁然因祝曰
前開後閉天平地昂神公出遊四道開張當
令天地通我橋梁前後左右洞達八方我左
擲奔星右迅電光流火萬里何妖敢當太一
將送萬神來迎有所之向靡不吉良乘雲駕
虚上昇太空畢引二目之精各還其宫左取
七炁右取七炁嚥之畢如此可以冒險涉艱
攻鬼伐兵炁無不應應響蕩然其法至妙不
得妄傳口口相授而已明愼之焉
五帝流鈴五符威制極天之魔召攝五方神
靈上應五晨參落七元下應人身九孔七明
周天竟地靡有不關無幽不測無細不鑒有
符則光見擲符則振威子若佩之口受師言
若在人間遇惡鬼之地當作振威大祝北向
閉炁十二息思五方炁覆冠一身内外晻冥
覩無所見因叩齒三十六通嚥五方炁方各
三嚥炁徐盡入兆身存我兩目童子光如流
星煥落五方便祝曰
天元七精五帝流鈴煥擲電光如天奔星光
耀十方照鬼眞形有何小妖當我生門太上
有命誅戮無親屠肝刳腹絶鬼滅精千千皆
摧萬萬皆傾神威吐祝攝録無停便咽炁三
十六過止如此一祝則五方神官皆保甲命
卒攝録所在有靈之炁束縛詣庭三祝則鬼
王滅種苦入五嶽周遊山川冒險履峻皆當
未及其處五步叩左齒三十六通若之東嶽
便存東方青帝希林珠官屬九千人衛我前
後左右以青霞之炁覆冠我身若之南嶽當
存赤帝丹玄子官屬八千人衛我前後以絳
雲之炁覆冠我身若之西嶽當存西方白帝
少皓靈官屬六千人衛我前後以素霞之炁
覆冠我身若之北嶽當存黑帝玄冥皓官屬
五千人衛我前後以皂雲之炁覆冠我身若
之中嶽當思黄帝執中元官屬萬二千人衛
我前後以黄雲之炁覆冠我身畢祝曰
乾元耀靈七星玄精五斗華蓋繞絡我形五
色飛霞混合交并身佩七元流金火鈴煥擲
無方極天鬱冥五帝神官驅策天兵爲我攝
制山川土地千鬼萬靈皆來束首自送眞形
前誅後戮所捕無停畢如此一祝天魔滅迹
萬鬼來朝遊行五嶽履涉山川無復試觀之
患五嶽仙官自奉送五芝玉英來給子身若
在軍寇之中懸白刃之下厄難之處當叩右
齒十二通存七星覆我玄光洞映周匝一體
存肝爲木星出在左肺爲太白星出在右心
爲熒惑星出在前腎爲辰星出在後脾爲鎭
星出在胷上令五星精炁纏繞前後我身居
斗魁之中五星之下又思五帝神官衛我左
右祝曰
天爲我屋地爲我床五嶽山河爲我橋梁玄
斗元精爲我衣裳藏身七元之内流火之鄕
度我者太一務猷過我者白元無英灾不能
干兵不能傷當令我身上詣金闕九老之京
畢如此在屈厄之中垂終之命便得解脫矣


雲笈七籖卷之五十一










雲笈七籖卷之五十二職二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　雜要圖訣法
　　　九眞行事訣
三月三日五月五日以東流水沐浴燒香於
左右畢向王氣再拜心祝曰
太上高眞九靈之精使某飛仙登於紫庭沐
浴華池身神澄清精通太虚五臟自生
第一眞法平旦按手兩膝上閉氣瞑目内視
存天精君著朱衣巾丹冠坐在心中口出紫
炁以遶心外九重因叩齒九通咽液九過祝
曰
天精大君來見心中身披朱衣頭巾丹冠左
佩神符右帶虎文口吐紫華養心凝神赤藏
自生得爲飛仙
第二眞辰時按手如法存堅玉君著素衣巾
白冠入坐諸骨中(恍惚分形存之無的所行)
(也)口出白氣以繞骨九重乃叩齒九通嚥液
九過祝曰
堅玉大君來入骨中身披素衣頭巾白冠左
佩龍書右帶金眞口吐白氣固骨凝筋白骨
不朽筋亦不泯百節生華使我飛仙
第三眞巳時按手如法存元生君著黄衣巾
紫冠周旋血脉津液之中口吐黄氣纏薰孔
脉之外九重乃叩齒九通咽液九過祝曰
元生大君周灌血樞身披黄衣頭巾紫芙左
佩虎籙右帶龍書口吐黄津固血墳虚精盈
液溢九靈俱居使我飛仙天地同符
第四眞午時按手如法存青明君著青衣巾
翠冠坐肝内口吐青氣繞肝九重乃叩齒九
通咽液九過祝曰
青明大君來入我肝身披青衣頭巾翠冠左
佩虎章右帶龍文口吐青氣養肝導神青藏
自生上爲天仙太一護精抱魄撿魂
第五眞未時按手如法存養光君著緑衣巾
蓮冠坐脾中口吐緑氣繞脾九重乃叩齒九
通嚥液九過祝曰
養光大神來入脾中身披緑衣頭巾蓮冠左
佩玉鈴右帶威神口吐緑華養脾灌魂薰藏
自生上爲眞人
第六眞申時按手如法存白元君著龍衣巾
黄晨華冠坐肺中口吐五色氣繞肺九重乃
叩齒九通咽液九過祝曰
白元大君來坐肺中身披龍衣黄晨華冠左
佩玄書右帶虎文口吐五氣理肺和津白藏
自生飛仙紫門
第七眞酉時按手如法存玄陽君著紫衣巾
芙蓉冠化形並入兩腎中口吐蒼氣繞腎九
重乃叩齒九通咽液九過祝曰
玄陽大君入坐腎中身披紫衣頭巾芙晨左
佩龍符右帶鳳文口吐蒼華灌腎靈根黑藏
自生身爲飛仙北登玄闕遊行大關
第八眞戌亥時按手如法存含景君著錦衣
巾紫冠坐膽中口吐五色氣繞膽九重乃叩
齒九通咽液九過祝曰
含景大神來坐膽中身披錦衣頭戴紫冠左
佩神光右帶玉眞口吐五氣養膽强魂和精
實血理液固身使我上昇得爲飛仙
第九眞子時按手如法存無英君著龍鳳衣
巾紫華冠坐洞房中口吐紫色氣繞頭九重
又吐紫氣繞兩目内外九重又吐紫氣繞舌
九重又吐紫氣繞齒九重(凡四過炁各各繞)
(合)乃叩齒三十六通咽液三十六過祝曰
天昌祖君帝皇元神鎭守紫房宫在泥丸黄
闕金室混爲九眞龍衣鳳帔紫華青縁手把
黄符頭巾華冠左佩金瑛右帶虎文下坐日
月口吐紫煙周氣齒舌朝漑眼辰出丹入靈
呼魄召魂凝精堅胎六合長懼上登太微列
補仙宫
凡行九眞之道四十年五臟自生上登上清
若長靜山林可日日行之也
　　　昇玄行事訣
一日三日五日禺中若夜半入室北向正坐
按手定氣臨目存北斗九星(星紫色綱赤色)
(形大小隨意)忽來入頭泥丸中偃魁向上杓
指前魁中有鬼神名奇劒字靈綱著紫羽帔
丹錦裳巾芙蓉冠手把流鈴坐向外良久乃
咽液五十過叩齒九通以左手第三指捻兩
眉中央微祝曰
太上紫暉九通之尊華蓋七落迴曜萬晨動
御高靈靜和景雲陰陽流灌三氣中分遊濟
無外煥朗衆天令月啓辰來登泥丸元精結
感化爲大神名曰奇劒厥字靈綱正坐斗中
遊我明堂鳳羽紫帔虎錦丹裳左帶玉珮右
腰金璫手把流鈴頭巾神光吐氣漑精泥丸
以康魂魄凝和植華柱梁使我飛仙超虛躡
空上造上清策虎命龍北朝玉帝瓊林上宫
西竭太素稽首三元更按手咽液三十過叩
齒九通又祝乃起北向再拜次西向再拜
七日九日十三日禺中若夜半入室北向正
坐按手定氣臨目存北斗七星來下入心絳
宫中魁在下向外杓指上魁中有神名旋度
字素康著絳羽帔龍帶虎裳巾芙晨冠項有
圓光坐向外良久乃咽液五十過叩齒九通
以右手第二指微捻心祝曰
太上紫眞九氣中靈包括萬度璇璣煥明飛
霞流曜暉燭玉清玄蓋衆辰陰陽判成四和
交降七緯順生肇月吉辰來映心庭飛光落
景中元充盈六府啓開華液泯平魂魄制煉
得眞之精感至觸變億化立成忽見大神正
坐安房整氣朝津百節開通攀斗據魁眄邈
百方其名旋度厥字素康絳羽華帔龍帶虎
裳身充寶曜項負圓光首巾飛晨芙冠低昻
使我飛仙超浮太空上造紫闕北朝玉皇役
使萬神衆靈奉迎心上生華慶雲永昌鳳簫
泠冷鸞吹鏘鏘更按手咽液三十過叩齒九
通又祝乃起南面再拜
十五日十九日二十三日禺中若夜半入室
北向正坐按手定氣臨目存北斗九星來入
臍下丹田中魁在下向外杓指上魁中有神
名抗萌字流鬱著黄羽帔龍衣虎帶巾緑芙
冠坐向外良久乃咽液六十過叩齒九通以
左手第三指捻鼻人中祝曰
太上紫皇煥朗中樞九瑋炳靄光透太霞萬
靈仰鎭千神植牙七度用明九煙芬葩制陽
表順執陰以和其暉啓陣玄根物羅肇月惟
吉觀映臍内紫氣發霄飛光縱墜煉我魂魄
華精縈蔚忽見大神上宫靈貴名曰抗萌厥
字流鬱正坐臍中乘斗九氣吐納雲液平血
理胃黄鳳羽帔龍衣虎帶手啓日根頭巾緑
芙腰流火鈴煥電映無使我飛仙超空躡浮
上造玉房携帶霄虚役使萬神天地同休更
按手嚥液三十過叩齒九通又祝乃起向本
命再拜
八節日夜半入室北向正坐按手定氣閉目
内視存身冉冉起上飛昇斗魁中(思念良久)
(如覺我身已在斗魁中也)又存向三神名字
服色貌如嬰兒並與我同坐我心拜之又存
斗中玉妃名密華字璘蒨披錦帔鳳光鸞裙
巾紫芙蓉冠在我前坐口吐紫煙入我心中
良久嚥液八十過叩齒九通左手撫心微祝
曰
太上丹靈玄光飈煥九絳啓璇暉氣澄散晨
幽朗燭七曜蔚燦二景奏明陰陽以判四度
用昌雲津迴灌八節氣啓上昇九元據斗攀
綱奉見三晨問我稽留何不昇仙我即稽首
畏思已前帝乃赫莊口銜日根左破六天右
蹙酆山流鈴上煥萬魔碎分遂和我魄强我
三魂藏斗内曜九精在心紫霞洞映飛光萬
尋和魄制魂六胎調煉感精變躍玉妃忽見
坐當我心俯視仰眄其名密華厥字璘蒨吐
納朱氣和平百關身服錦帔鳳光鸞裙腰帶
虎録龍章玉文手執月華頭巾紫冠騰躍太
霄駕景蓋天書名太素我得飛仙超浮崆峒
乘瓊太元上造朱房役使萬神紀均二度遂
返嬰顔北帝漑電南帝火陳東蒼啓燭赫赫
雷震西流雙抃鳴音唱鈞四舉超躍薦我玉
眞遂乘八景遨宴九煙更按手咽液三十過
叩齒九通更祝乃起向西北再拜畢(行此九)
(眞昇玄存九皇之道一十四年超浮虚無上)
登上清苦長靜山林可日日行之
　　　方諸洞房行事訣
暮卧平枕偃卧小舉左手垂右手正心陰祝
曰
第一太星精名玄樞願某飛仙乘虚駕浮(存)
(下一室著左足前小逺安之)
第二元星精名北胎願某飛仙遊行洞臺(次)
下(著左手前把之)
第三眞星精名極上眞願某飛仙得治三(玄)
(次下當頭下)
第四紐星精名璇根願某飛仙列爲玉名(次)
(下著右手前執之令成魁形)
第五綱星精名天平願某飛仙登行上清(次)
(紐星右)
第六紀星精名命機願某飛仙名書太微(次)
(綱星右)
第七關星精名玄陽願某飛仙得使玉童(次)
(紀星右)
第八帝星精名高上玉皇願(某)飛仙登後聖
之堂(次下還魁中當右足前綱連紐星)
第九尊星精名太微帝君願某飛仙得入丹
瑶玉房(次下當左足前太星内綱連帝星)九
祝畢更分明審存如斗形(令一五七二四六)
(皆相應也)安卧其中乃叩齒三七通陰祝曰
九星太精北極眞君益我精胎强我三魂左
引日華右拘月精辰中黄景元虛黄眞使我
飛仙上登紫煙神氣玉符當守生門萬邪伏
法受形斗君
又存斗星分精别爲小斗形從斗户入洞房
中杓左右魁中有黄老君魂衣黄華繡衣坐
在中央巳魂如巳服色坐在右相對赤子衣
赤綉華衣坐在左(黄赤子並如嬰兒之色)使
斗星精光照徹五内百節皆令赤光赫然祝
曰
洞房元精赤子太尊斗光華蓋來照泥丸寶
鍊骨血制魄拘魂使某飛仙乘雲登晨上朝
玉帝太上元君
若月旦存之者當兼思北辰六星起眞紐星
間右列又思華蓋二十二星以十一星爲綱
連眞星右列小曲起以十一星爲蓋前近關
星曲蔭後對綱星旦欲起先叩齒二七通嚥
液二七過陰祝曰
天元上一斗中七童上清紫精在兆身中華
衣紫蓋太素玄宫後聖靈氣下入洞房使我
飛仙行太極金堂
凡行洞房道七年除死籍上生名刻方諸府
十八年九精來下雲車見迎白日登晨常以
月三日二十七日夜竊候北斗魁中第八帝
星高上玉皇神八景靈元君第九尊星太微
玉帝君神太素七晨元君此星紫光煥煥甚
大見者各隨見之名呼之再拜叩頭請乞(見)
(一星增年三百見二星增年六百)愼勿傳之
道之所秘也
　　　五神行事訣
鷄鳴時向東平坐臨目存青炁從日中來忽
入頭泥丸中泥丸中有兩青煙復各從目中
出變成二童子如嬰兒上下青衣左目名飛
靈在我左右目名晨嬰在我右各吐青炁灌
繞我身洞徹内外極念良久叩齒九通嚥液
九過微祝曰
東方上靈日炁煥青旦入泥丸鍊腦保形左
變右化得道之名使我上朝太素紫清午時
向日平坐臨目握固存日中有兩赤氣來各
入手掩中變成赤童如嬰兒上下赤衣左手
名按生在我左手中右手名方盈在我右手
中各吐赤炁灌入我口中極念良久叩齒咽
液各九過微祝曰
太陽正眞赤雲運煙玉靈化生與我相親按
生方盈日中之神理仙護形延命億千舉體
合景昇爲高仙
晡時向日平坐臨目存日中有兩白氣來入
兩足蹠心中變成二白龍一名飈精在我左
二名欻亭在我右各吐白煙入我兩鼻孔中
遥達胇胇中有一童子如嬰兒上下白衣名
素明子從鼻孔中出在我右立口吐白煙鬱
我面上極念良久叩齒咽液各七過微祝曰
玉皇飈欻二龍降晨入我兩足化生一身素
明童子左迴右旋和攝眞氣養育五神負我
上奔太素寶仙
　　　二十四神行事訣
平旦平坐閉目内視握固兩膝上叩齒二十
四通存乎腦神覺元子字道都(形長一寸一)
(分白衣)髪神玄文華字道衡(長二寸一分玄)
(衣)皮膚神通衆仲字道連(長一寸一分黄衣)
目神監生字道童(長三寸五分青衣)項神靈
謨蓋字道周(長五寸白衣)膂神益歷輔字道
柱(長三寸五分白玉素衣)鼻神冲龍玉字道
微(長二寸五分青黄白色衣)耳神名梁峙字
道岐(長七寸衣赤衣)凡五過存呼各安其所
乃叩齒八通嚥液八過微祝曰
上景八神一合入身舉形遁化流變適眞千
乘萬騎俱昇帝晨八靈翼體玉華衛身恍惚
十周逕造日門又存呼神三過止
次存呼喉神百流放字道通長(八寸九色衣)
肺神素靈生字道平長(八寸一分白衣)心神
煥陽昌字道明(長九寸赤衣)肝神開君童字
道清(長六寸青衣)膽神龍德拘字道放(長二)
(寸六分青黄緑衣)左腎神春元直字道𡖖(長)
(三寸七分玄白色衣五色無常)右腎神象他
無字道玉(長三寸五分衣白或黑衣)脾神名
寶元全字道騫(形長七寸三分色正黄)凡三
過各安其所乃叩齒九通嚥液八過微祝曰
中景八神九變九飛煉魂正身明景同暉得
與八神合輦齊威千乘萬騎上登太微又存
呼神三過止
次存呼胃神同來育字道展(長七寸衣黄衣)
窮腸中神兆滕康字道還(長二寸四分黄赤)
(衣)大小腸中神蓬送留字道厨(長二寸一分)
(衣黄衣)胴中神受厚勃字道虛(長七寸一分)
(九色衣)胷膈神廣英宅字道仲(長五寸衣白)
(衣)兩脅神臂假馬字道成(長四寸一分赤白)
(衣)陰左卵神扶流起字道圭(長二寸三分青)
(黄白衣)陰右卵神苞表明字道(生長二寸三)
(分青黄白衣)凡三過各安其所乃叩齒八通
咽液八過微祝曰
下景八神散景化靈紫煙鬱生含元守精魂
魄以安眞氣以寧千乘萬騎與我同并先造
太素北揖上清又存呼神三過止
次存呼道一内神遁無馬字道極生(長二寸)
(三分紫色衣)凡三過令安坐心中乃叩齒三
十通嚥液二十四過微祝曰
玄上内眞養形侍晨緫紐攝綱九度八旋出
液内精和灌衆神五臟生華返老童顔千乘
萬騎與我昇天上朝太階高揖玉神又存呼
神三過止
日中夜半亦更存如上法若人中(多事難專)
(者日中可存中景夜半存下景亦佳也)夜半
存者當去枕平卧握固放體而存之若月一
日六日十一日十六日二十一日二十六日
夜半存神訖又存兩目中有白氣如鷄子在
目前須臾變成兩明鏡徑九寸以前後照我
一體並上二十四神洞鑒分明良久心祝曰
大明寶鏡分形散化鑒朗元神制御萬魔飛
行上清帔雲巾羅役使千靈封山召河(畢可)
(以開眼也)
常以庚午日日中取清水一斗眞丹一銖投
水中向月建左行三七過攪之祝曰
玄流朱精生光八明身神衆列並來見形徹
視萬里中達九靈東向洗目二七過乆行之
得見二十四神(行五神二十四神法十八年)
(千乘萬騎來迎召上造紫清)
　　　五辰行事訣
夜半清靜坐卧任意臨目視存太白星在玉
璫紫闕(在眉上一寸直入一寸陽日在左陰)
(日在右)次存辰星在天中帝𡖖玄宫(在眉間)
(直上來至髪際五分直入一寸)次存熒惑星
在玉門華房(在目内眥際五分直入五分陽)
(日在左陰日在右)次存歲星在洞闕朱臺(在)
(目後一寸直入一寸陽日在左陰日在右)次
存鎭星在金匱黄室長谷(在鼻人中中央直)
入二分星綴懸於上良久令五星出光芒五
色煙薰繞一身洞徹内外五色各隨其星之
色乃叩齒五通嚥液二十五過微祝曰
高元紫闕中有五神寶曜敷暉放光衡門精
化積生變爲老人首巾紫容緑帔絳裙右帶
流鈴左佩虎眞手把天綱散絳飛晨足躡華
蓋吐芒鍊身三景保守令我得眞養魂制魄
乘飇飛仙嚥液三過叩齒三通若别有所願
於祝後續言之
凡此五處各方一寸星如彈丸居中照洞面
體鷄鳴時存日月象在六合府中日在左月
在右光明洞形(此在兩目上角小仰高空中)
(接之叩齒聞有四動在其中是也直入一寸)
(方九分)叩齒七通嚥液九過祝曰
大明靈神九度鬱青招霞藏暉灌鍊五形宫
駕六合七神調平使我飛仙登行上清
右一條南極夫人受於太上高眞名雙景翼
形隱道行(此五辰雙景法十五年五方老人)
(俱下來迎俱昇紫庭)
　　右五辰二十四神事凡五訣
　　　迴元行事訣
丁卯日夜半於寢床平坐北向按手臨目叩
齒七通乃仰存七星煥明北方良乆微祝曰
第一太星玄樞陽明天樞魂神上玄君七過
願得除(某七)世以來下逮(某)身陽罪陰過皆
令消除所向如願萬事合心飛步七星與天
相傾名刊斗晨延紀億千
存陽明星從斗飛入口光芒迴散徑在心中
内外光徹(當存覺七星缺陽明星餘故懸於)
(天地効也丁丑日夜半如上法)微祝曰
第二元星北極陰精天旋魂神上玉君七過
願得除某七世以來下逮某身陰罪陽過皆
令消除六氣盈滿四神用虚飛行七元名刊
玉書上登紫清乘玄駕無出入利正與天同
符
存陰精星從斗來飛入口徑在肺中鑒洞内
外丁亥日夜半(如上法)微祝曰
第三眞星北極上眞人天機魄精上素君(七)
(過)願得除某七祖以來下逮某身生罪死過
積惡私匿犯違天地三官者皆得消滅目明
徹視鑒洞幽無飛行七元名書上清役使萬
神上登玉庭駕景乘空與天相傾
存眞人星來飛入口徑在肝中乃北向再拜
嚥液九過亦可心拜丁酉日夜半如上法微
祝曰
第四紐星璇根玄冥天權魄精上虚君七過
願得除某七世以來下逮某身無恩無德不
仁不孝陰惡之罪數千萬計皆令消滅服食
納精日以進益飛登七元録刊太玄上列玉
皇乘欻九天役使神靈日月同新
存玄冥星飛來入口徑在脾中咽液二七過
丁未日夜半如上法微祝曰
第五綱星天平丹元玉衡魄靈上君玄皇(七)
(過)願得除(某)七世以來下逮某身内外穢罪
表裏沈過數千萬億記在幽關者皆令消除
當令體充氣盈黄鎭胃庭中上刻太素景紫
宫右侍玉女左侍玉童日月同暉位爲眞王
存丹元星來飛入口徑在胃中咽液二九過
丁已日夜半如上法微祝曰
第六紀星命機北極闓陽魂靈上丹皇虚君
(七過)願得除(某)七世以來下逮(某)身所犯所
行賊惡罪過奸逆亂妄列記帝宫皆令消滅
百痾康愈體氣利正名書仙臺刻金上清役
使萬神飛行大明
存北極星來飛入口徑在腎中(陽日在左腎)
(陰日在右腎)咽液二七過月晦日夜半後未
鷄鳴於寢床東向平坐按手叩齒七通仰存
七星煥明於北方良久微祝曰
第七關星玄陽天關瑶光太明上皇道君(七)
(過)願得除某七世以來暗昧匿罪五罪五形
身中之神數千萬億紀在北帝鬼官者皆令
消滅當令其神精八達坐在立亡耳聽絶音
目生紫光刊玉太素洞覽鬼形名書帝軒命
均二明飛行七元寢宴紫庭
存天關星來飛入目曈中(陽日在左陰日在)
(右)通映兩眼内外自照存見五藏分明六甲
夜半於寢床坐卧首向任意握固閉氣定神
良久叩齒九通存北斗九星煥明於頂上令
光芒相映祝曰
第八帝星高上玉皇神八景靈元君第九尊
星太微玉帝君神太素七神元君九過願得
除某九世祖父母以來下逮某身諸丘山水
源大小罪過名上死籍者陰匿賊惡伏奸藏
欺事有億萬列在鬼帝酆山上死罪條列之
愆記在北上九元太極眞人黑簿者乞九天
元太上帝尊王玄君皆令罪事消除飛行七
道上登玉清洞遊太無乘景晨生北宴八素
與日相傾緫朝眞妃攝御萬靈
存帝尊二星來飛入泥丸中洞照五臟内外
通生紫光咽液三九過若六甲六丁日與月
(晦日同者重行之)
　　右迴元事凡八訣
　　　五帝雜修行乘龍圖
五臟神名
肝東方青其人姓爲婁氏字君明衣青衣
心南方赤其人姓爲張氏字巨明衣赤衣
肺西方白其人姓爲文氏字元明衣白衣
腎北方黑其人姓爲玄氏字子眞衣黑衣
脾爲中央戊巳土黄其人姓爲己氏字元巳
衣黄衣知吾者生不知吾者死(知五臟神名)
(字與天地適等晨暮有常呼之與言語有痛)
(處自令其神治之即差也不與相知不與言)
(語則死矣出黄書西方兵法)
肝神名爲青龍字𦷢龍子方
心神名爲豪丘字陵陽子明
肺神名爲方長宜字子元
腎神名爲雙以字林子
脾神名爲黄庭字飛黄子
肝痛思東方青帝君治之不差思身中所出
將軍悉治之
心痛思南方赤帝君治之
肺痛思西方白帝君治之
腎痛思北方黑帝君治之
脾痛思中央黄帝君治之
東方甲乙者木氣起於肝其氣青中有神人
姓爲婁氏字君明衣羽衣戴繡冠幘
南方丙丁者火氣起於心其氣赤中有神人
姓爲張氏字巨明衣絳衣戴繡冠幘帶龍頭
紐鎭鎁刃常治太清之中腰帶紫綬能與天
皇語
西方庚辛者金氣起於肺其氣白中有神人
姓爲文氏字元明衣白衣戴繡冠幘
北方壬癸者水氣起於腎其氣黑中有神人
姓爲玄氏字子眞衣黑衣戴繡冠幘
中央戊巳者上氣起於脾其氣黄中有神人
姓爲巳氏字元巳衣黄衣戴繡冠幘
膽爲長命宫中有神人姓爲吴氏字元仙衣
黄衣持北斗此五内之神四面供養之拘魂
録魄來附小臣某甲身
　　右此五臟神先當靜思之次以上靜文
　　吏兵守宅次之


雲笈七籖卷之五十二






雲笈七籖卷之五十三職三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　雜祕要訣法
　　　太上隱書八景飛經八法(并序)
九天丈人受太空靈都金眞玉光元始天王
名之八景飛經廣生太空名之八素上經青
眞小童名之豁落七元九天太上大道君名
曰素書玉訣金章同出於九玄之先目其上
篇而四時名焉其道高妙衆經之尊凡行此
道不得冒殗入穢觸死生之污犯此之禁眞
靈高逝返止上宫施召不至返誤兆身子得
此法愼此爲先法曰
立春之日三素元君上詣天皇大帝遊宴之
時元景行道受仙之日也兆修金眞玉光八
景飛經之法當以其日沐浴齋戒清朝入室
燒香行禮施按招靈致其攝魔之符置於四
方兆於中央東北向叩齒十二通仰思紫緑
白三色之雲東北而迴便心念微言三素元
君乞迴神駕下降我身右列我名賜我神仙
畢還思東方青微上府始陽宫中元景司空
司録道君姓葛諱太兕獻形長七寸八分身
著玄黄之綬頭冠七色曜天玉冠足躡五色
之履手執威神之策乘八輿之輪飛龜玄雲
之車驂駕青龍從太和仙童二十三人下治
兆身泥丸宫中乃微祝曰
元景大神玄道迴精上節告始萬炁混生九
微上化迴降我形保固元宫監緫帝靈招眞
制魔我道威明上致太和玉芝充盈通神徹
視洞睹三清得乘飛景俱昇帝庭畢仰嚥八
炁止此元景之道行之八年則三素之雲八
輿飛輪迎兆之身上昇帝晨所謂八道元景
招靈秘言不傳非仙之士
春分之日太微天帝君上詣高上玉皇遊宴
之時始景行道受仙之日也至其日如上法
夜半東向叩齒九通仰思亥青黄三色之雲
東北而迴便心念微言太微天帝君乞迴神
駕下降我身上我帝簡賜我神仙畢還思東
方青陽上府玄微宫中始景老子大道君姓
(某)諱幽宛形長九寸身著紫青之綬頭戴九
色通天寶冠足躡九色之履手執命神之章
從太陽仙童三十六人乘八景之輿青雲之
車驂駕蒼龍下治兆身明堂宫中乃微祝曰
始景上元招靈致眞承氣命節法典帝先迴
精玄蓋上宴玉晨迴靈下降鎭固我身保精
鍊氣五華結觧紫氣流映洞得御神驂乘飛
景上宴瓊軒畢仰咽九炁止此始景之道行
之八年則玄景飛輪來迎兆身上昇太清八
道始景秘言勿傳非仙之人
立夏之日太極上眞三元眞人上詣紫微宫
遊宴之時玄景行道受仙之日也至其日如
上法清旦東南向叩齒九通仰思紫青黄三
色之雲西北迴便心念微言太極上眞三元
眞人乞迴神駕下降我房書我玉名使我神
仙畢還思東南少陽上府太微宫玄景玉光
無極道君姓王諱無英形長八寸八分身著
丹錦之綬頭戴無極進賢玉冠足躡九色之
履手執招靈之章乘玄景緑輿五色雲車驂
駕鳳凰從靈飛仙童三十九人下治兆身洞
房宫中乃微祝曰
玄景上靈驂宴八氣造宴九玄翱翔無外迴
眞下降解我宿滯廕以飛雲覆以紫蓋得乘
八景上昇霄際畢仰嚥八氣止此玄景之道
行之八年則紫青黄三色之雲玄景緑輿來
迎兆身上昇太清玄景八道秘言勿傳非仙
之人
夏至之日扶桑公太帝君上詣太微宫遊宴
之時靈景行道受仙之日也至其日如上法
清旦南向叩齒八通仰思赤白青三色之雲
東南而迴便心念微言扶桑大帝君乞迴神
光下降兆身記名東華得乘飛煙畢還南向
思太陽上府紫微宫中靈景太尉元先道君
姓玄諱伯史形長八寸八分身著絳錦丹綬
頭戴平天耀精玉冠足躡九色之履手執制
魔之章乘光明八道之輿赤雲氣之車驂駕
鳳凰從丹靈上宫從玉童三十六人下治兆
身中元丹田宫中乃微祝曰
靈景啓靈乘氣旋迴迅駕八道光明吐威下
降我房映我丹輝攝魔御神萬靈悉摧使我
洞幽與景齊飛畢仰咽八氣止此靈景之道
行之八年則致光明八道之輿來迎兆身上
昇太清靈景八道秘言勿傳非仙之人
立秋之日太素上眞白帝君上詣玉天玄皇
高眞遊宴之時元景行道受仙之日也至其
日如上法清旦西南向叩齒十二通仰思赤
白紫三色之雲正西而迴便心念微言太素
眞人乞迴神光下降我身奏名玉天得爲眞
人畢思西南少陰上府靈微陽宫之中元景
太淡天道君姓黄諱運珠形長七寸八分著
玄黄素綬頭戴七寶進賢之冠足躡九色之
履手執命神之策乘翛條玉輦五彩朱蓋紫
雲之車驂駕六龍從黄素上宫仙童二十四
人下治兆身丹田宫中乃微祝曰
元景上眞八道玄景上治黄母下治兆身徘
徊神輦流映紫清歷運御氣三元煥明制神
攝魔我道洞精長保上景飛仙長生畢仰嚥
七氣止此元景之道行之八年則致翛條玉
輦來迎兆身上昇太清元景八道秘言勿傳
非仙之人
秋分之日南極上眞赤帝君上詣閬風臺九
靈夫人遊宴之時明景行道受仙之日也至
其日如上法清旦西向叩齒十二通仰思青
黄赤三色之雲西南而迴便心念微言南極
上眞上皇赤帝君乞迴神光下眄我房賜書
玉簡上奏九靈得乘飛景昇入無形畢思正
西太陰上府精思兊宫中明晨太和道君姓
浩諱仁義形長六寸八分身著白文素靈之
綬頭戴無極玉寶天冠足躡九色之履手執
度命保生玉章乘絳琳碧輦白雲之車驂駕
白虎從素靈上宫玉童二十四人下治兆身
華蓋宫中乃微祝曰
明景道宗緫統九天匡絡紫霄迅御八煙迴
停玉輦下降兆身啓以光明授以金眞豁落
招靈身無稽延得乘飛景上宴霄晨畢仰嚥
七氣止此明景之道行之八年則致絳琳碧
輿來迎兆身上昇太清明景八道秘言勿傳
非仙之人
立冬之日上清眞人帝君皇祖上詣高上九
天玉帝子遊宴之時洞景行道受仙之日也
至其日如上法清旦西北向叩齒九通仰思
緑紫青三色之雲西南而迴便心念微言上
清眞人帝君皇祖乞迴神駕下降兆房賜書
玉名上奏上清得乘飛景昇入無形畢思西
北陰暉上府清微宫中洞景司録太陽道君
姓某諱元輔形長五寸八分身著玄黄之綬
頭戴九玄飛景玉冠足躡五色之履手執攝
殺之律乘玄景八光丹輦紫雲之車驂駕玄
武從太玄仙童二十四人下治兆身倉命宫
中乃微祝曰
洞景帝尊玄靈陰神乘霞御龍驂駕飛煙上
遊玉清下治太玄迴降紫輦來入我身得乘
八景位同眞人畢仰嚥五氣止此洞景之道
行之八年則致玄景八光丹輦下迎兆身上
昇太清洞景八道祕言勿傳非仙之士
冬至之日太霄玉妃太靈上眞人詣太皇宫
太微天帝君遊宴之時清景行道受仙之日
也至其日如上法清旦正北向叩齒十二通
仰思朱碧黄三色之雲東北而迴便心念微
言太霄玉妃太靈眞人乞迴神駕下降我房
賜書玉名奏上太霄得爲眞人遊宴上宫畢
思北方陰精上府道微宫中諫議玄和道君
姓王諱陰精形長五寸八分身著玄雲五色
之綬頭戴玄晨寶冠足躡五色師子之履手
執招靈之策乘徘徊玉輦錦雲珠玉之車驂
駕玄鳳黑翮從太玄上宫仙童二十六人下
治兆身玄谷宫中乃微祝曰
清景素眞元始洞靈受化九元含氣朱嬰徘
徊玉輦逍遥紫清轉輪八節緯度天經削我
死録保命南生得乘飛景接轡緑軿畢仰嚥
五氣止此清景之道行之八年致徘徊玉輦
下迎兆身上昇太清清景八道祕言勿傳非
仙之人
行八景飛經八道祕訣上皇玉帝告命諸天
十方衆聖五嶽靈仙敬護兆身降致玄輿飛
輦得與眞人同昇上清眞皇守兆之命太一
防兆之身出入遊行無有凶橫之禍若有仙
名玉籍列圖紫宫幽冥亦不以此經啓悟兆
心兆得此經即東華注簿位同眞人唯保唯
秘不可輕宣妄洩秘言死滅兆門
　　　太上丹景道精隱地八術(一名紫霄)
　　　(飛靈八變玉符)
隱地八化玄眞之術一曰藏形匿影二曰乘
虚御空三曰隱淪飛霄四曰出有入無五曰
飛靈八方六曰解形遁變七曰迴晨轉玄八
曰隱景儛天此乃上清金臺玉室秘房妙術
藏之玉笈封以金章侍以玉童衛以玉女各
八百人太上玉晨高聖君受之於九玄七千
年乃傳太極眞人東華大神方諸青童扶桑
暘谷神王清虚眞人告盟於上清裂金以誓
身有其文者則隱淪八方有修其術則乘虚
駕空口口相授不得妄傳子不示父臣不奉
君唯在刻字金簡書名玉篇輕洩秘文殃乃
七玄身爲下鬼充塞河源按如神眞祕而奉
焉
第一藏形匿影之術當以立春之日平旦入
室向東北角上坐思紫雲鬱鬱從東北角上
艮宫中下覆滿一室晻冥内外良久紫雲化
爲九色之獸如麟之狀在我眼前因叩齒三
十六通而微祝曰
迴元變影晩暉幽蘭覆我紫墻藏我金城與
氣混合莫顯我形畢便九嚥止閉目雲氣豁
除便服靈飛玉符修之一年形常隱空有難
之日立艮宫之上取本命上土撮以自障按
如立春之日祝思之氣自覆人不見焉
第二乘虛御空之術當以春分之日正中入
室東向冥目思碧色之雲鬱鬱如飛輪從東
方震宫中下覆滿一室内外晻冥良乆青氣
化爲蒼龍在我左耳一纏繞我身因叩齒三
十六通而微祝曰
騰玄御氣輪轉八宫坐則同人起則入室覆
我碧霄衛我神龍映顯我形通幽洞冥吞嚥
九靈永得無窮畢便九嚥氣止開目服符修
之二年乘虚駕空有難之日立於震宫上取
行年上土撮以自障按如春分之祝思氣自
覆人視如氣
第三隱淪飛霄之術當以立夏之日正中入
室東南向冥目思赤雲如煙之狀從東南巽
宫中來覆滿一室内外晻冥良久赤氣化爲
玄兔在兆胷腹之上因叩齒三十六通而微
祝曰
玄免靈飛啓告三晨披除囂翳通我清津景
登雲舉氣降紫煙萬靈稽首皆伏我前畢便
九嚥氣止開目服符修之三年隱淪飛霄有
難之日立於巽宫左取十四氣以自覆則與
氣同行
第四出有入無之術當以夏至之日正中入
室南向冥目思赤氣蓊鬱從南方離宫中來
覆滿一室内外晻冥良久赤雲化爲鳳凰在
我頭上因叩齒三十六通而微祝曰
赤霞映玄氣液流通九道之變化爲鳳凰授
我眞符賜我玉漿出自天門入自離宫招致
雲軿駕虛乘光畢便九咽氣止開目服符修
之四年能出入無窮有難之日立於離宫左
取九氣畢便開目服符又九咽氣止撮取月
建上土以自障按如立夏之祝思赤氣自覆
則身爲火光
第五飛靈八方之術當以立秋之日晡時入
室西南向冥目内思白氣鬱鬱如天之霧從
西南上坤官中來覆滿一室内外晻冥良乆
白氣化爲麒麟對在我前因叩齒三十六通
而微祝曰
仰注玄精吞嚥黄華身生飛羽輕舉登霞遊
宴八宫萬萬不俎畢便九咽氣止開目服符
修之五年能昇八方有難之日立於坤宫上
仰嚥三十六氣左取今日辰上土以自障按
如立秋之祝思白氣以自覆則身化爲霧露
人不見也
第六解形遁變之法當以秋分之日哺時入
室西向冥目内思白雲從西方兊宫中來覆
滿一室内外晻冥良久白氣化爲白虎常在
我右邊因叩齒三十六通而微祝曰
解形遁變追飛躡浮先謁玉皇退之八嵎分
身爲萬適意如求俄傾之變八宫已周畢便
九咽氣止開目服符修之六年形化影變縱
橫八方任意所之有難之日當立兊宫之中
思火氣來燒我身仰嚥氣九過取丙上土以
自障祝如上法則人莫之見也
第七迴晨轉玄之術當以立冬之日子時入
室西北向冥目内思黑雲從西北方上乾宫
中來覆滿一室内外晻冥良久黑雲化爲螣
蛇在我左足下因叩齒三十六通而微祝曰
太微九玄化爲螣蛇迴輪五星運轉七機上
宴玄宫八景同暉吞精嚥氣永無終衰畢便
九嚥氣止開目服符修之七年能迴轉五晨
出入無間有難之日當立乾宫之中思黑雲
來覆我身仰嚥三十五氣取天門上土以自
障其身祝如立冬之日則人不見之
第八隱景儛天之術當以冬至之日子時入
室北向内思黑氣叠沓相覆從北方坎宫中
來下覆滿一室内外暗冥良久黑氣化爲玄
龜在我右足下因叩齒三十六通而微祝曰
八道隱方藏地儛天逃以六陰顯身玉輪驂
龍御煙上造帝晨畢便九嚥氣止開目服符
修之八年則登玉清宫有難之日立在坎宫
之上思黑雲覆身仰嚥三十五氣取地户上
土以自障祝如冬至之文則人不見逃也
　　　太清玉霞紫映觀上法
常以本生上旬之日沐浴清齋凈服平旦入
室以内觀開明玉符清華之水便向洗眼並
潄蕩口腹令内外清虛口無餘味腹無餘熏
眼無餘視體無餘塵恬淡靜默唯道是身然
後還南向平坐瞑目内思紫氣出兆頭頂之
上勃勃衝天氣冠己身内外鬱冥便引紫氣
仰嚥三十九過覺氣嚥三十九過氣嚥入兆
口腹之中咽訖開眼朗然豁除便叩齒三通
仰祝曰
上清流霞暉眞吉旦紫雲映靈揚精交煥内
住金門玉户受觀寶神和藏魂魄無散明皇
九眞八道流羡攀雲招靈靈降樂漢洞徹幽
元三晨齊宴遊騰玉堂上拜帝館畢仰嚥三
過止本生上旬之日若甲子旬生以甲寅日
爲上旬他皆仿此也
紫書訣云修上清玉霞紫映内觀之道常以
月生一日取西流水三升盛之以銅器亦佳
以眞珠一兩内著水中名曰金精石景水母
王胎之瑛露於中庭至月十五日正中日精
玄映於石景水母日象煥明水母之中東向
流霞開明洞觀玉符投内石景水母中轉南
向叩齒十六通仰呼曰日魂珠景照韜緑映
丹霞赤童玄炎飈象凡十六字畢閉眼思日
中五色流霞下冠兆身洞煥一形存見日中
有一仙人形長八寸頭戴朱陽赤冠衣絳錦
丹裙下在兆身頭頂之上曰引日中赤丹金
精石景水母之瑛以灌漑兆形便臨所盛水
中映日光而微祝曰
耀羅丹陽元景敷陳赤罏大明九氣齊眞三
五運精二象交纏玉胞石體鍊故返新流霞
玄注水母凝神和魂柔魄内外同煙仰餐丹
華口掇日根靈芝盈溢面發金仙與氣同軀
與日同存乘景飛空上造帝晨畢仰向日十
六嚥止取石景水母之瑛向日洗目並沐浴
形軀餘水放之西流行此九年面有金容内
外洞徹與日同光飛行玄虚上造日間此道
高妙不傳下世輕洩寶文罰以鬼兵身役鬼
官七祖獲殃
　　　存玄白法
胎精中景黑白内法常以旦旦坐卧任意在
泥丸中有黑氣存心中有白氣存臍中有黄
氣三氣俱生如雲以覆身初存氣如小豆漸
大衝天三氣纏繞身共成一混因變成火火
又燒身通明洞徹内外如一(内通外徹支體)
(共火一色)旦行之至日中乃止於是服氣一
百二十都畢行之三十年遁形隱身日行五
百里
　　　三素雲法
夜卧(謂子後睡覺起時)又云坐起可行之不
必夜也要當以生氣時(如此則子後午前皆)
(可爲之然宜以丑後卯前爲之佳矣)先閉目
東向(當東向平坐)以手大指後掌左右按拭目
就耳門使兩手俱交會於項後三九過存目
中各有紫青絳三色並出目前此是内按三
素雲以灌目童子也先存(兩目中各有此三)
色雲仍各出目前凝鬱良乆按拭之於按中
(每覺目外之雲還入目童子中暉光瑩徹手)
(過又出拭之又入以至數畢而)陰祝曰
眼童三雲兩目眞君英明注精開通精神大
玄雲儀靈驗篇篇保我雙關啓徹九門百節
映響朝液泥丸身昇玉宫列爲眞君畢因嚥
液五十過存液入(肝中)行之一年則耳聰目
明乆爲之徹視千里羅映神靈聽之於絶響
也
又法返胎按摩經云常以陽日月一日爲陽
每陽日之旦夜之卧覺旦將起急閉目向本
命之方以兩手掌相摩切令小熱各左右拭
按兩目籠耳門令兩掌交會於項中九過又
存兩目中各有紫赤黄三色雲炁各下入兩
耳中良乆陰祝曰
眼童三雲明目眞君映明注精開通帝神太
玄雲儀玉靈敷篇保我雙關啓徹九門百節
應響迴液泥丸身昇玉宫列爲上眞祝畢嚥
液三過畢乃開目坐起常行之不如旦暮也
行之三年耳目聦明


雲笈七籖卷之五十三






雲笈七籖卷之五十四職四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　魂神
　　　說魂魄
正一眞人居鶴鳴山洞告趙昇曰夫人身有
三魂一名胎光太清陽和之氣也一名爽靈
陰氣之變也一名幽精陰氣之雜也若陰氣
制陽則人心不清凈陰雜之氣則人心昏暗
神氣闕少腎氣不續脾胃五脉不通四大疾
病系體大期將至焉旦夕常爲尸卧之形將
其奄忽而謝得不傷哉夫人常欲得清陽氣
不爲三魂所制則神氣清爽五行不拘百邪
不侵疾病不縈長生可學趙昇稽首再拜叩
頭伏問何以制御得陰雜之氣使清和之氣
降矣昇欲謹敬行之導接生靈牢固朽敗之
徒免幽魂所侵逼矣眞人曰復坐告汝夫人
身最貴天地委形三元眞氣之所戴若合三
氣百神而不至於死夫三魂者
第一魂胎光屬之於天常欲得人清凈欲與
生人延益壽筭絶穢亂之想久居人身中則
生道備矣
第二魂爽靈屬之於五行常欲人機謀萬物
揺役百神多生禍福灾衰刑害之事
第三魂幽精屬之於地常欲人好色嗜慾穢
亂昏暗耽著睡眠爽靈欲人生機生機則心
勞心勞則役百神役百神則氣散氣散則太
清一氣不居人將喪矣幽精欲人合雜合雜
則厚於色慾厚於色慾則精華竭精華竭則
名生黑簿鬼録罪著死將至矣夫人重色欲
必昏邪穢亂不避三光四明雷霆神察爲四
司所録五帝所責延累九玄七祖父母長居
幽途榮禄長生不可睹矣趙昇驚起請始其
源狀則得尸敗之徒見乎全生之道正一眞
人曰胎光本生始清元君聖母之宫每降正
月七日爽靈本生於太一之宫降於七月七
日幽精生於太極陰宫降於十月五日皆以
本降之日上詣本宫受事送人善惡謂之三
魂會日此日是本會之日亦更小攅會三日
胎光以甲子日上爽靈以庚申日上幽精以
本命日上言人善惡災難非禍若三魂不相
制禦歸本宫各言人清凈不生惡狀則魂常
不離人左右神氣雄壯百神隨從所爲無不
從其善願幽藹絶對四司莫能書其罪狀災
害陰邪疾病不敢輒近其形體吾爲汝備述
謹而行之眞道立見正一眞人曰夫修道攝
生常以清旦日未出時叩齒三呼三魂三遍
夜欲卧亦三呼呪曰
胎光延生爽靈益禄幽精絶死急急如律令
每日如此魂不離人左右飛灾橫禍惡鬼㐫
神不能爲害遊夢變恠杜絶房寢每於此前
上三日下三日隔宿潔凈恭肅清齋三日沐
浴拜章言功謝罪著善即爽靈幽精不能强
制眞一元氣道可易求正一眞人告約趙昇
曰行之勿得不常存之勿得不精常精者道
人之志也正一眞人告趙昇曰夫人身有三
魂謂之三命一主命一主財禄一主災衰一
常居本屬宫宿一居地府五嶽中一居水府
以本命之日一魂歸降人身唯七魄常居不
散若至本命日一魂歸降檢行生人與魄合
察衰敗壯健若三魂循環不絶則生人安穩
無病其日可清凈身心不酒不色著新衣焚
香習善至本命日若欲睡則睡少時魂與魄
合即去若其日淫醉昏亂魂歸去身三步取
合不得穢氣冲射魂遂去而不歸如三度魂
歸不合魄即去身神斃矣魄者陰也常欲得
魂不歸魂若不歸魄即與鬼通連魂欲人生
魄欲人死魂悲魄笑曰歸無我舍五鬼侵室
三魂絶而不歸即魄與五鬼爲徒令人逰夢
恠惡謂之遊魂身無主矣令人行事昏亂躭
睡好眠災患折磨求添續不可得也一年六
旬魂六度歸身中制御陰魄令不與陰邪通
好百神交會形體灾難不侵若六旬不返魄
得其便與陰鬼謀人將亡矣毎本命日一魂
從本宿降下二魂雖非巡次其日亦隨從母
魂有本司官吏四人都十二人其日本生父
母亦與魂降當須以錢財酒脯一十二分取
本命時祭之後本司不與魄爲留難及時降
下福莫能盡常爲之長生之門王眞人曰吾
聞先師眞人之言夫混沌元始本一氣化散
三萬六千神氣者皆流約爲其數夫天地神
氣新舊交續豈有數而限之百川因氣而不
絶天地因氣而長久維斗得之而不窮綿綿
接續而生焉聖人指一氣爲歸交接降約令
人不死而凡約者不知苟取其死天地晝夜
一周三萬六千炁候交接不愆則日月貞明
風雲不昧澤及四時萬物資生若氣候愆時
不相接續數有闕少上下不應即雷霆震怒
日月失道星宿失位愆陽水澇萬物失生人
身法天象地每日一周時腎氣上至脾胃晝
夜三萬六千喘息不絶上下相應通流經絡
傳漑五臟滋澤榮衛即人輕健精明强記无
病學道易成若三炁五炁十炁不續即人病
傳於經絡令人壯熱飮食不下魂魄驚怖神
氣錯亂一藏容受即病得其土地分野療之
不及則人困矣是以修眞之人採新安故添
續不絶即神氣常堅精華不散則人不衰不
老病疾不侵鬼神畏懼五靈鎭守精氣充塞
外制百邪陰毒之氣氣旣精銳禁無不伏言
其神氣壯銳摧伏五兵如猛大將軍故以神
氣爲將軍也
　　　拘三魂法
月三日十三日二十三日夕是此時也三魂
不定爽靈浮遊胎光放形幽精擾喚其爽靈
胎光幽精三君是三魂之神名也其夕皆棄
身遊遨飈逝本室或爲他魂外鬼所見留制
或爲魅物所得收録或不得還返離形放質
或犯於外魂二氣共戰皆躁競赤子使爲他
念去來無形心非意悶道士皆當拘而制之
使無遊逸矣拘留之法當安眠向上下枕伸
足交手仰上冥目閉氣三息叩齒三通存身
中赤氣如鷄子從内仰上出於目中出外赤
氣轉火燒身使帀一身令其内外洞徹有如
燃炭之狀都畢矣其時當覺身中小熱乃叩
齒三通畢即存三魂名字胎光爽靈幽精三
神急住因微祝曰
太微玄宫幽黄始青内煉三魂胎光安寧神
寶玉室與我俱生不得妄動鑒者太靈若欲
飛行唯得詣太極上清若欲飢渴唯得飮徊
水玉精
　　　制七魄法
月朔月望月晦之夕是此時也七魄流蕩逰
走穢濁或交通血食徃鬼來魁或與死屍相
關入或淫赤子聚奸伐宅或言人之罪詣三
官河伯或變爲魍魎使人魘魅或將鬼入呼
邪殺質諸殘病生人皆魄之罪樂人之死皆
魄之性欲人之敗皆魄之病道士當制而厲
之陳而變之御而正之攝而威之
　其第一魄名尸狗　其第二魄名伏失
　其第三魄名雀陰　其第四魄名吞賊
　其第五魄名非毒　其第六魄名除穢
　其第七魄名臭肺
此皆七魄之名也身中之濁鬼也制檢之法
當正卧去枕伸足兩手搓掌心次掩兩耳指
端相接交於頂中閉息七通存鼻端白氣如
小豆須臾漸大以冠身九重下至兩足上至
頭上旣畢於是白氣忽又變成天獸使兩青
龍在兩目中兩白虎在兩鼻孔中皆向外在
心上向人口蒼龜在左足下靈蛇在右足下
兩耳中有玉女著玄錦衣當耳門兩手各把
火光良乆都畢又嚥液七過叩齒七通呼七
魄名畢乃祝曰
素氣九迴制魄邪奸天獸守門嬌女執關七
魄和柔與我相安不得妄動看察形源若汝
飢渴聽飮月黄日丹於是七魄内閉相守受
制若常行之則魄濁下消返善合形上和三
宫與元合景一人身有三元宫神命門有玄
關大君及三魂之神合有七神皆在形中欲
令人長生仁慈大吉之君也此七魄亦受生
於一身而與身爲攻伐之賊故當制之道士
徒知求仙之方而不知制魄之道亦不免於
徒勞也
其三元宫所在其上元宫泥丸中也其神赤
子字元先一名帝𡖖其中元宫絳房中心是
也其神眞人字子丹一名光堅其下元丹田
宫臍下三寸是也其神嬰兒字元陽子一名
谷玄
此三一之神矣欲拘制魂魄之時皆先陰呼
其名存三神皆玉色金光存嬰兒之貌中上
二元皆赤衣下元衣黄頭如嬰兒始生之狀
也
　　　對日存三魂法
太虚眞人曰先師教以五建之日日出三四
丈許正立以心對日存三魂神與日光俱入
心中良乆閉氣三息嚥液三過祝曰
太陽散暉垂光紫青來入我魂照我五形却
鬼試心使心平正内徹九氣外通胎命飛仙
上清玉籙以定呪畢以手拭目二七叩齒二
七都畢此法使人三魂凝明丹心方正萬邪
藏術心試不行眞要道也常當行之者以五
建日向日輒令嚏若不得嚏以軟物向日引
導鼻中亦可嚏也嚏即祝曰
天光來進六胎上通三魂守神七魄不亡承
日鳴嚏與日神同飛仙上清位爲眞公祝畢
拭目二七是内精上交日光三魂發明於内
使人心開神解百精流轉於内府也若非五
建日可不須爾也以五建之日北向五再拜
心呼上眞皇君夫人名字三過畢叩齒五通
畢解巾長跪謹啓
五星日月上皇高皇道君夫人玉清太上上
清上皇上帝大道聖君几前因自陳七祖父
母以下及一身千罪萬過上世以來乞願得
解脫三官告下天帝使罪名離釋削除黑籍
乞願得與五星之眞俱奔華晨上登上清交
行玉門
　　　朝禮九天魂魄求仙上法
常以月三日九日十六日平旦向日九拜九
揖亦可心拜仰頭叩齒二十四通祝曰
天魂九纏上帝尊神太陽日精金門變仙小
兆(某甲)敢奏微言今日上吉八願開陳請施
禮願仰希玄恩蒼龍朱鳳策轡紫軒五雲交
蔭六氣扇塵高上曲眄三光降眞二景纏絡
我道欣欣心朗耳聦目明色鮮體輕骨昇面
發華顔羽服生形飛造帝晨祝畢仰天引日
精四十五咽止行此三年目明徹視洞覩無
窮面有金容體生玉津九年能行身外無影
飛空玄靈也若天陰無日於密室心存心行
亦感於自然也又以月五日十五日二十五
日此三日皆人定向月九拜九揖亦可心拜
仰向月叩齒十六通祝曰
魂精魄靈九天同生石景水母太陰朗明徘
徊月宫冶煉金庭二景合原上吉時清八會
交帶我願克成願光願容願鮮願榮願神願
仙飛行上清祝畢仰引月精四十五嚥止
　　　魂精法
魂精帝君即九天司命部九天之魂下統後
學筭命也帝君鎭在日門金庭之内魄靈帝
君即九天丞相九天之魄靈下統後學之録
籍也鎭在月宫琳琅之都凡修上道旦夕坐
起卧息常當存念日在頭上月在口中魂精
帝君在泥丸魄靈帝君在明堂心存目想常
使彷彿然行之逾年眞形見矣青白分也九
年能乘空飛行上登晨燈之館遊宴虹映之
山也
　　　上清飛步七星魂魄法
太素眞人口訣曰
北斗第一星天樞魂神　第二星天璇魂神
第三星天機魂精　　　第四星天權魄精
第五星玉衡魄靈　　　第六星闓陽魄精
第七星瑶光大明
右七星魂魄之名號曰七元之靈明步星魂
魄行星之上皆心存之此名曰飛仙飛仙步
斗魂魄三匝畢於是向陽明星上又閉氣而
心祝曰
陽明大魁祝畢第一左足躡陽明星第二又
進右足躡陰精星祝畢第三次左足躡玄冥
星祝畢第四次右足躡丹元星祝畢第五次
左足躡北極星祝畢第六次右足併躡闓陽
星祝畢次左足併躡瑶光星乃通息大祝曰
金木水火土五行相推七星煥煥天綱最威
輔星鎭盛弼星扶衰九眞太上太極太微三
府玉帝三尊辟非天動地轉魂魄相隨使我
飛仙眞光徘徊名入金房玉門乃開乘龍陟
空日月同輝遊行太清鳴鈴翠衣左躡流電
右御奔星地上萬邪伏死敢追惡心視我使
爾斬摧帝命玉女勞侍以歸魂眞魄神合形
昇飛畢


雲笈七籖卷之五十四

雲笈七籤卷之五十五職五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　魂神
　　　思神訣
夫道者有形之父母也寂然不動至虚无也
感而遂通至神明也視之不見無形容也聽
之不聞無音聲也故無形無名言象莫能得
也有情有信變化有以生也生之來神氣聚
也身之有陰陽結也兩儀以分萬象以成也
天地迴薄日月以明也莫不由至道神用而
元一以靈且人爲物靈貌爲事眞智慮純白
耳目澄清外周六氣内運五行形自寂寞神
生窅冥然則至道無形應生元氣謂之一也
一之所剖分爲三也三者清濁和結爲天地
人也亦曰三元上中下也在天爲三光日月
星也在地爲三寶金玉珠也在人爲三生耳
目心也在道爲三氣玄元始也又爲三天清
微禹餘大赤也復爲三境玉清上清太清也
又曰清氣上浮爲天濁氣下凝爲地和氣中
結爲人夫天陽地陰陰陽變化而成五行謂
木火金水土也亦曰五氣謂九三七五一也
在天爲五星謂歲熒白辰鎭也在地爲五嶽
謂岱衡華恒嵩也在人爲五臟謂肝心肺腎
脾也又爲五色青赤白黑黄也又爲五音角
徴商羽宫也又爲五味酸苦辛鹹甘也又爲
五德仁義禮智信也緫之爲三五行導布化
生成萬物也各有神明即天地之至用也而
天以之動地以之靜人以之生皆賴其神明
也天有五億五萬五千五百五十五重天天
皆有天尊太上天帝天師也地有三十六重
地地皆有土皇將軍金剛神王靈官也人有
三宫五神三魂七魄也天地各有神仙吏兵
不可稱計且神明變化皎在目前愚者莫知
隱顯無方運轉難識輔物立象靈用在焉故
天得一以清地得一以寧神得一以靈谷得
一以盈是也日者天之魂月者地之魄謂之
神明人則左目爲日右目爲月目者神明之
堂也故神明所托依於日月隱於陰陽且日
出於卯陽也月出於酉陰也三變成德日初
變於卯其數六以五乘之五六三十也中變
於辰其數五五五二十五終變於巳其數四
四五二十也故上仙七十五將軍陽神也月
初變於酉其數六五六三十也中變於戍其
數五五五二十五也後變於亥其數四四五
二十也故上靈七十五將軍陰神也三元五
德合數爲八各有上仙上靈陰陽二官合爲
一千二百也三元各八爲三千六百也而陰
陽皆五合爲三萬六千也其萬八千陽陽爲
外景爲外神也其萬八千陰陰爲内景爲内
神也而内由外發陰以陽明所以一身有一
萬八千神曰本分神也一萬八千神曰影照
神也無陽也陰不能成無陰也陽不能生是
以陰以陽成陽以陰生亦内由外明外由内
清清明相得而後生成也所謂神明者由神
故明也故三光在天而萬物彰百神在已而
五氣昌其耳目適用氣力體康是其神也天
寶之以致浮地秘之以致安五嶽享之而安
鎭一人則之而太平人身上部八景以應於
天下部八景以應於地中部八景以應於空
三部八景七十二神景皆有五三萬六千與
天地合有一十萬八千自此以徃雖神不極
由斯數矣則三洞諸經神仙將吏侍奉靈官
高下品格未有不因兹始也旣知其數當識
其方旣識其方須知表裏表裏旣見陰陽審
焉内外不同左右亦别而象分五色位列四
方男女可以陰陽求文武可以剛柔取凡諸
存念身爲之主身有三魂七魄三元五眞一
神百神三萬六千神皆在於心也心正則神
正心邪則神邪邪之與正由悟不悟悟則入
正迷則歸邪悟者由得其門迷者由失其路
則沉淪黑夜處至暗冥室學道之士宜詳究
之始乎數息歷藏終乎常住湛寂誡在爾心
矣
　　　存身神法
面東坐叩齒三十六通每九下一咽液而祝
曰
玉清高上九天九靈化爲玄玄下入胃清金
和玉映心開神明服食日精金華充盈便嚥
液想喉中有赤身童子仰頭開口承液下入
胃中畢又存四神想肺中童子著白衣冠口
吐白氣於右變作白虎次想肝中童子著青
衣冠口吐青氣於左變作青龍次想心中童
子著赤衣冠口吐赤氣於前化爲朱雀次想
腎中童子著黑衣冠口吐黑氣於後化爲玄
武祝曰
青龍孟章甲寅白虎監兵甲申朱雀陵光甲
午玄武執明甲子四獸前後圍遶勿令外邪
來干急急如律令次存心肺氣作圓光寶蓋
蓋頭訖次握固冥目念勑身祝曰
謹敕身中五體眞官五臟六腑九宫十二宫
室四肢五體筋骨髓腦肌膚血脉孔竅榮衛
一百八十關房三百六十骨節一千二百形
影一萬二千精光三萬六千神氣左三魂幽
精爽靈胎光各守本宫右七魄衛從尸狗伏
矢雀陰吞賊非毒除穢臭肺青龍扶迎白虎
扶送朱雀導前持幡幢玄武從後司鐘鼓(臣)
身不受邪肝不受病肺不受奸腎不受甘脾
不受化膽不受怖胃不受穢心不受觸神氣
汾溢吏兵神將侍衛側立急急如律令次叩
齒五通念五臟神名先存肺神著白衣冠在
肺肺神皓華字虚成(三呼)次存心神著赤衣
冠在心中心神丹元字守靈(三呼)次存肝神
著青衣冠在肝中肝神龍煙字含明次存膽
神龍曜字威明次存脾神常在字魂庭次存
腎神玄冥字育嬰又瞑目内視五臟分明了
見肝中童子著青衣冠口吐青氣從左脇出
化爲青龍次存肺中童子著白衣冠口吐白
氣從右脇出化爲白虎次存心中童子著朱
衣冠口吐赤氣從心中出化爲朱雀次存兩
腎中童子著黑衣冠坐兩腎上口吐黑氣從
腎中出化爲玄武次存頭巾七星下坐青黄
自三色雲上七星在頭下有金光蓋頂一身
並作黄金色面是金容次存肺中白氣右出
繞頂有圓光左右日月在眼前洞煥一室吏
兵玉女執節持幢捧香獻花遍滿前後心常
念飛仙同昇金闕帝前永爲帝臣
　　　受生天魂法
夫人受生於天魂經成於元靈轉輪於九氣
挺命於太一闕開三道積神幽宫所生玄液
七纏流津敷澤日月映其六虚口耳運其神
氣雲行雨施德擬天地胞胎内帀五因來具
立人之道其如此也故五因者是五神也三
道者是三眞也天尊言曰氣氣相續種種生
縁善惡禍福各有命根非天非地亦又非人
正由心也心則神也形非我有我所以得生
者從虛無自然中來因縁寄胎受化而生我
受胎父母亦非始生主父母也眞父母貴重
尊高無上今所生父母以我寄備因縁禀受
育養之恩故以禮報而稱爲父母焉故我受
形亦非我形也寄之爲屋宅因之爲營以舍
我也附之以爲形示之以有無故得道者無
復有形也及無身神一也身並一則爲眞身
歸於始生父母而成道也凡人不知存神動
止任意意愚事僻神散形枯仙眞聖人守神
無替常存自身名在左契志學之士當知人
身之中自有三萬六千神左三魂右七魄陰
陽配合共輔護識神五行相王之君周衛體
内一千二百形影一萬二千精光備守體外
日日存之時時相續念念不忘長生不死不
能常存八節勿替能念身神康强無病病三
呼之常衛子身欲卧之時左手撫心右手撫
臍各二七陰祝曰
欲具身神從頭起經歷四肢至躁子祝竟存
之委悉乃眠必得吉夢髣髴見神若有罪過
應致灾厄神來語人或示形象倚托物類使
人思惟自解意趣吉凶善惡了然知之避禍
就福所向諧也
三魂
第一胎光　第二爽靈　第三幽精
　　　精神
精神者君臣也(玉清秘録云夫神者君也氣)
(者人也心神動則精揺精揺則使形不安若)
(三事各令清凈無爲則萬事自安也故修身)
(之道)
(又曰夫修身之道乃國之寶也然一身之根)
(有三一爲神二爲精三爲氣此三者本天地)
(人之氣也神者受於天精天精者受於地氣)
(地氣者受於中和相爲共成一道也故神者)
(乃乘氣而行氣者神之轝也精者居其中也)
(三者相助爲理故人欲壽者乃當愛氣尊神)
重精也精轉爲神神生於明(夫氣生於精精)
(生於神神生於明故人生本於陰陽之氣氣)
(轉爲精精轉爲神神轉於明是故不欲老者)
(當念守其氣含精神也今不出其形合而爲)
(一也即綝綝自見身益輕意益精也此神光)
(欲生也心中大安欣然若喜也但宜閉目而)
(卧薯志意於身内身意不出則身錬形變也)
(如此則理身已得也太平自應矣神哉此道)
(也内已致壽外以安理不用筋力自然致也)
神智之泉(夫神智之泉也神清則智明智者)
(心之府也智公即心平人莫鑒於流水而鑒)
(於止水水性欲清沙塵穢之人心欲清嗜慾)
(則生青能善之故鑒明則塵垢弗集神清則)
(嗜慾不入是以聖人輕天下即神不累細萬)
(物即心不惑齊死生則意不懾同變化即明)
(不眩)
　　　入室思赤子法
老子曰吾道生於惚恍而無形視之不可見
聽之不可聞隨之不見其後迎之不見其首
包含於天地之表還入於毫毛之裏分之爲
日月陰陽含之爲夫婦演布於八卦乾坤爲
頭首胞胎轉相生變化有前後處任爲十月
結定神備有虚無把録籍司命徃奉壽陽精
爲室宅包形立相待陰陽相感漑開閉藏其
裏清轉上爲頭精凝成童子璇璣與玉衡鼻
爲其梁柱合觀於八極兩半共爲友合精於
子午藏形於卯酉明堂開四仲洞房在其後
丹田著後宫自口王父母丙午拜眞人丁巳
伏命受戊寅銜丹録光曜所藏止精明合且
離出規還入矩鈎明照神後徃來有配偶皇
制有其階自然如雲雨陽出眞人陰學之爲
師父棲宿有常處正在洞房裏三五運返覆
甲癸邀辰巳子午都集會吾道自索子邀之
於南極眞人自告子安之令審諦枯木不煩
擾乙壬於寅卯午申亦相須丙辛於亥酉未
戌邀中野吾道已見矣忽然無所有丁庚子
與午戊巳卯與酉失候不相睹吾道去萬里
周旋天地間傷命還害子觀吾陰與陽交精
相哺乳此謂養赤子勿失其時矣甲癸邀辰
已注云子丑者謂甲癸日也時加於辰加巳
加子加丑也到此時道未養巳常當念之矣
乙壬之日時加寅加卯加午加申也當復俟
之勿失其候矣丙辛之日時加亥加酉加未
加戌也爲老公見之勿驚也道之化見矣丁
庚之日時加子加午也戊巳之日時加卯加
酉也失此四仲之日候而不相睹吾道去萬
里愼之
老子曰爲吾道者當先安牝牡牝牡者腎也
腎門元氣也元氣氣常下行元常上昇元者
赤氣者白元上到心中心中當動動即元下
矣
老子曰元者安雌雄雌雄者心也一名明堂
得元因共養合成赤子赤子自然也念令上
昇昇於眞人眞人者宿衛之臣赤子到則因
安心定意泊然安意洞房中矣
老子曰赤子到因還意於洞房洞房者兩目
間有眞人不衣而到住下視赤子赤子到眞
人乃立眞人所以到住何也欲令赤子得昇
耳赤子昇眞人復赤子不昇眞人不復不復
早已
老子曰夫赤子初欲昇時也形似丹蛇其光
照人忽然到著人面若炬火聲矣此即赤子
到矣
老子曰夫赤子之欲昇時形似丹蛇安意如
故須臾當忽然不見矣
老子曰丹蛇者日之精也日精作火形來著
人欲來著人人心動人心動即赤子不得昇
遂令後難致難致則冥冥絶矣
老子曰丹蛇來到心不驚不恐者當與眞人
共語時目中忽然見正黄浩浩而無形兆身
體因變化見西王母乘鳳凰之車後駕六赤
龍車前三朱雀見之忽驚也有頃忽然去矣
老子曰當見西王母到時但恍惚而已雖乗
鳳凰之車者忽然恍去矣前三朱雀後六赤
龍亦然也
老子曰當見西王母之時與人語愼勿答也
不答當復有所告問於人愼勿答不答恚怒
勿恐怖也恚不止眞人自代子與語畢自去
矣
老子曰西王母去後大道來見矣當大道見
時身形乃曠然昭浩而無形兆上見日月星
宿若有若無當有天師與眞人來見倡樂萬
端愼勿視也仙人玉女愼勿觀也龍虎禽獸
愼勿驚也
老子曰此倡樂天師仙人玉女禽獸皆非眞
也但自子形中五臟六腑都精神耳非眞道
也
老子曰天師眞人來見子之時安心定意善
與人語言吾見子信告子道張羅其綱具見
子矣
老子曰參乘戊子入室百日神明相睹乃止
精神通洞舉足萬里精之畢熟少食爲有齋
戒洗心沐浴往來急疾狀若風雨
老子曰人頭者道之所往來解止處也號陰
陽陰陽者兩目也陰陽者道一之臣人也道
之所尊器也主調御兩目精光者故曰兩半
成一也一正在明堂中兩半所處也陽精光
於子午收明於卯酉子午者洞房也卯酉者
明堂也亦方圓一寸正在兩眉間明堂却入
一寸名洞房亦方圓一寸又却入一寸名丹
田此三者道之徃來變化常處也


雲笈七籤卷之五十五
















雲笈七籤卷之五十六職六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸家氣法
　　　元氣論(并序)
混沌之先太無空焉混沌之始太和寄焉寂
兮寥兮無適無莫三一合元六一合氣都無
形象窈窈冥冥是爲太易元氣未形漸謂太
初元氣始萌次謂太始形氣始端又謂太素
形氣有質復謂太極質變有氣氣未分形結
胚象卵氣圓形備謂之太一元氣先清昇上
爲天元氣後濁降下爲地太無虚空之道已
生焉道旣無生自然之本不可名宣乃知自
然者道之父母氣之根本也夫自然本一大
道本一元氣本一一者眞正至元純陽一氣
與太無合體與大道同心自然同性則可以
無始無終無形無象清濁一體混沌之未質
故莫可紀其窮極洎乎元氣濛鴻萌牙兹始
遂分天地肇立乾坤啓陰感陽分布元氣乃
孕中和是爲人矣首生盤古垂死化身氣成
風雲聲爲雷霆左眼爲日右眼爲月四肢五
體爲四極五嶽血液爲江河筋脉爲地里肌
肉爲田土髪髭爲星辰皮毛爲草木齒骨爲
金石精髓爲珠玉汗流爲雨澤身之諸蟲因
風所感化爲黎甿以天之生稱曰蒼生以其
首黑謂之黔首亦曰黔黎其下品者名爲蒼
頭今人自名稱黑頭蟲也或爲腂蟲蓋盤古
之後三皇之前皆腂形焉三王之代然乃裁
革結莎巢櫓營窟多食草木之實啖鳥獸之
肉飲血茹毛蠢然無悶旣興燔黍擗豚坯飲
窊樽蕢桴土鼓火化之利絲麻之益範金合
土大壯宫室重門擊柝户牖庖厨以炮以烹
以煑以炙養生送死以事鬼神自太無太古
至於是世不可備紀爰從伏羲迄於今日凡
四千餘載其中生死變化才成人倫爲君爲
臣爲父爲子興亡損益進退成敗前儒志之
後儒承之結結紛紛不可一時殫論也且天
地溟津之後人起出盤古遺體散爲天經地
緯天文地理五羅二曜黄赤交道五嶽百川
白黑晝夜産生萬物亭育萬彙其爲羽毛麟
介各三百六十之數凡一千八百類人爲脾
蟲之長預其一焉人與物類皆禀一元之氣
而得生成生成長養最尊最貴者莫過人之
氣也澡叨預一腂忝竊三才漁獵百家披尋
萬古備論元氣盡述本根委質自然歸心大
道求諸精義纂集玄譚記諸眞經永傳來哲
達士遇者愼勿輕生以日以時勤鍊勤行鶴
栖華髪無至噬臍同好受之常爲寶耳
論曰元氣無號化生有名元氣同包化生異
類同包無象乃一氣而稱元異居有形立萬
名而認表故無名天地之始有名萬物之母
常無欲以觀其妙常有欲以觀其徼徼爲表
妙爲裏裏乃基也表乃始也始可名父妙可
名母此則道也名可名也兩者同出而異名
同謂之道異謂之玄玄之又玄衆妙之門又
曰有物混成先天地生寂兮寥兮獨立不改
周行不殆可以爲天下母吾不知其名字之
曰道乃自然所生旣有大道道生陰陽陰陽
生天地天地生父母父母生我身夫情性形
命禀自元氣性則同包命則異類性不可離
於元氣命隨類而化生是知道德仁義禮此
五者不可斯須暫離可離者非道德仁義禮
也道則信也故尊於中宫曰黄帝之道德則
智也故尊於北方曰黑帝之德仁則人也故
尊於東方曰青帝之仁義則時也故尊於西
方曰白帝之義禮則法也故尊於南方曰赤
帝之禮然三皇稱曰大道五帝稱曰常道此
兩者同出異名元氣本一化生有萬萬須得
一乃遂生成萬若失一立歸死地故一不可
失也一謂太一太一分而爲天地天地謂二
儀二儀分而立三才三才謂人也故曰才成
人備人分四時四時分五行五行分六律六
律分七政七政分八風八風分九氣從一至
九陽之數也從二至八陰之數也九九八十
一陽九太終之極數八八六十四陰六太終
之極數也一含五氣是爲同包一化萬物是
謂異類也旣分而爲三爲萬然不可暫離一
氣五氣者隨命成性逐物意移染風習俗所
以變化無窮不唯萬數故曰遊魂爲變只如
武都耆男化爲女江氏祖母化爲黿黑胎氏
猪而變人蒯武安人而變虎斯遊魂之驗也
夫一含五氣軟氣爲水水數一也温氣爲火
火數二也柔氣爲木木數三也剛氣爲金金
數四也風氣爲土土數五也五氣未形三才
未分二儀未立謂之混沌亦謂混元亦謂元
塊如卵五氣混一一旣分元列爲五氣氣出
有象故曰氣象張衡靈憲渾天儀云夫覆載
之根莫先於元氣靈曜之本分氣成元象昔
者先王步天路用定靈軌尋諸本元先准之
於渾體是爲正儀是爲立度而後皇極有所
建也旋運有所稽也是爲經天緯地之根本
也聖人本無心因兹以生心心生於物死於
物機在心目天地萬機成敗興亡得失去留
莫不由於心目也死者陰也生者陽也陰陽
之中生道之術而不知修行之路常遊生死
之逕故墨翟悲絲楊朱泣岐蓋以此也夫太
素之前幽清玄靜寂寞冥默不可爲象厥中
惟虚厥外惟無如是者永久焉斯謂溟涬蓋
乃道之根旣建方有太素始萌萌而未兆一
氣同色混沌不分故曰有物混成然雖成其
氣未可得而形也其遲速之數未可得而化
也如是者又永久焉斯謂厖鴻蓋乃道之幹
也於是元氣剖判剛柔始分陰陽構精清濁
異位天成於外地定於内天體於陽也象乎
道幹以有物成體以圓規覆育以動而始生
地體於陰也象乎道根以無名成質以方矩
載誕以靜而終死所謂天成地平矣旣動以
行施靜以含化鬱氣構精時育庶類斯謂天
元蓋乃道之實也夫在天成象在地成形天
有九位地有九域天有三辰地有山川有象
可効有形可度情性萬殊旁通感著自然相
生莫之能紀紀綱經緯今略言之四方八極
地之維也徑二億三萬二千五百一十七里
南北則知減千里東西則廣增千里自地至
天半於人極地中深亦如之(半之極徑圍之)
(數一半是也計天地相去一億一萬二百五)
(十八里半也)通四度之乃是混元之大數也
天道左行有反於物則天人氣左盈右縮天
以陽而迴轉地以陰而停輪是以天致其動
禀氣舒光地致其靜永施候明天以順動不
失其光則四序順節寒暑不忒地以順靜不
失其體則萬物榮華生死有禮故品物成形
天地用順夫至大莫若天至厚莫若地至多
莫若水至空莫若土至華莫若木至實莫若
金至無莫若火至明莫若於日月至昏莫若
於暗虚(日月至明遇暗虚猶薄蝕昏黑豈況)
(於人乎哉)夫地有山嶽川谷井泉江河洞湖
池沼陂澤溝壑以宣吐其氣也天有列宿星
辰三百四十八座亦天之精氣所結成凝瑩
以爲星也星者體生於地精成於天列居錯
峙各有所屬斯謂懸象矣(或云玄象亦可兩)
(存)夫日月徑周七百里三十六分之一其中
地廣二百里三十二分之一日者陽精之宗
積精成象象成爲禽金鷄火鳥也皆曰三足
表陽之類其數奇月者陰精之宗積精而成
象象成爲獸玉兔瞻蜍也皆四足表陰之類
其數偶是故奇偶之數陰陽之氣不失光明
實由元氣之所生也夫人之受天地元氣始
因父精母血陰陽會合上下和順分神減氣
忘身遺體然後我性隨降我命記生綿綿十
月之中(人皆十月處於胞胎解在卷末也)蠢
蠢三時之内人(雖十月胞胎其實受孕三十)
(八臘一臘謂一七日一變凡三十八)變然後
解胎求生求生之時四日之中善慧聦明者
如在王室受諸快樂釋然而生如從天降下
子母平善無諸痛苦親屬歡喜鄰里相慶凶
惡悖戾者如在狴牢受諸苦毒二命各爭痛
苦難忍親族憂惶鄰里驚懼凡在世人受孕
日數數則一定善惡兩分爲人子者安可悖
亂五逆哉今生子滿三十日即相慶賀謂之
滿月皆以此而習爲俗矣氣足形圓百神俱
備如二儀分三才體地法天負陰抱陽喻瓜
熟蒂落啐啄同時旣而產生爲赤子焉夫至
人含懷道德冲泊情性抱一守虚澹寂無事
體合虚空意栖胎息故曰合德之厚比於赤
子赤子之心與至人同心内爲道德之所保
外爲神明之所護比若慈母之於赤子也夫
赤子以全和爲心聖人以全德爲心外無分
别之意内無害物之心赤子以全和故能拳
手執握自能牢固所謂骨弱筋柔而握固未
知牝牡之合而峻作精之至終日號而不嗄
和之至執牢實者其由元氣充壯致骨弱筋
柔未知陰陽配合而含氣之源動作者由精
氣純粹之所然也陰爲雌牝陽爲雄牡峻謂
氣命之源氣命之源則元氣之根本也言赤
子心無情欲意無辨認雖有峻作且不被外
欲牽挽終無畎澮尾閭之虞其氣眞精徃還
泝流自然自在任運任眞而已故曰精之至
也終日號啼而聲不嘶嚘者亦純和之至也
故曰和之至也嗄者聲物之破也赤子以元
氣内充眞精存固全和之至乃不破散也上
清洞眞品云人之生也禀天地之元氣爲神
爲形受元一之氣爲液爲精天氣減耗神將
散也地氣減耗形將病也元氣減耗命將竭
也故帝一回風之道泝流百脉上補泥丸下
壯元氣腦實則神金神全則氣全氣全則形
全形全則百關調於内八邪消於外元氣實
則髓凝爲骨腸化爲筋其由純粹眞精元神
元氣不離身形故能長生矣秦少齊議黄帝
難經云男子生於寅寅爲木陽也女子生於
申申爲金陰也元氣起於子乃人命之所生
於此也男從子左行三十女從子右行二十
俱至於巳爲夫妻懷妊受胎氣於此也男從
巳左行十至寅女從巳右行十至申俱爲十
月受氣氣足形圓寅申乃男女所生於此也
從寅左行三十至未未謂小吉男行年所至
也從申右行二十至丑丑謂大吉女行年所
至也然乃許男婚而女娉矣如是永久焉則
元氣無所復精氣無所散故致長生也夫天
地元氣旣起於子之位屬水水之卦爲坎主
北方恒嶽冀州之分野人之元氣亦同於天
地在人之身生於腎也人之元氣得自然寂
靜之妙抱清虚玄妙之體玄之又玄妙之又
妙是謂衆妙之門乃元氣玄妙之路也故玄
妙曰神神之靈者曰道道生自然之體故能
長生生命之根元氣是矣夫腎者神之室神
若無室神乃不安室若無神人豈能健室旣
固矣乃神安居則變凡成聖神自通靈神乃
愛生而室不能固致使神不得安居室屋於
是空廢遂投於死地矣若人自以其妙於運
動勤於修進令内清外靜絶諸染污則大壯
營室神魂安居神之與祇恒爲營衛身之與
神兩相愛護所謂身得道神亦得道身得仙
神亦得仙身神相須窮於無窮也夫元氣者
乃生氣之源則腎間動氣是也此五臟六腑
之本十二經脉之根呼吸之門三焦之源一
名守邪之神聖人喻引樹爲證也此氣是人
之根本根本若絶則臟腑筋脉如枝葉根朽
枝枯亦以明矣問何謂腎間動氣答曰右腎
謂之命門命門之氣動出其間間由中也動
由生也乃元氣之係也精神之舍也以命門
有眞精之神善能固守守御之至邪氣不得
妄入故名守邪之神矣若不守邪邪遂得入
入即人當死也人所以得全生命者以元氣
屬陽陽爲榮以血脉屬陰陰爲衛榮衛常流
所以常生也亦曰榮衛榮衛即榮華氣脉如
樹木芳榮也榮衛臟腑愛護神氣得以經營
保於生路又云清者爲榮濁者爲衛榮行脉
中衛行脉外晝行於身夜行於藏一百刻五
十周至平旦大會兩手寸關尺陰陽相貫常
流如循其環終始不絶絶則人死流即人生
故當運用調理愛惜保重使榮衛周流神氣
不竭可與天地同壽矣夫混沌分後有天地
水三元之氣生成人倫長養萬物人亦法之
號爲三焦三丹田以養身形以生神氣有三
位而無正藏寄在一身主司三務上焦法天
元號上丹田也其分野自胃口之上心下鬲
已上至泥丸上丹田之位受天元陽炁治於
亶中亶中宂在胷主温於皮膚肌肉之間若
霧露之漑焉中焦法地元號中丹田也其分
野自心下鬲至臍中丹田之位受地元陰炁
治於胃管胃管宂在心下主腐穀熟水變化
胃中水穀之味出血以營臟腑身形如地氣
之蒸焉下焦法水元號下丹田也其分野自
臍中下膀胱囊及漏泉下丹田之位受水元
陽氣治於氣海在臍下一寸府於氣街者氣
之道路也三焦都是行氣之主故府於氣街
街乃四通八達之大道也下焦主運行氣血
流通經脉聚神集精動靜陰陽如水流就濕
(濕即源濕言水行赴下也)澆注以時雲氣上
騰降而雨焉仙經云我命在我保精受氣壽
無極也又云無勞爾形無揺爾精歸心靜黙
可以長生生命之根本决在此道雖能呼吸
導引修福修業習學萬法得服大藥而不知
元氣之道者如樹但有繁枝茂葉而無根荄
豈能久活耶若以長夜聲色之樂嗜欲之歡
非不厚矣卒逢夭逝之悲永捐泉壠之痛是
則爲薄亦已甚矣若以積年終日勤苦修鍊
受延齡之方依玉經之法遵火食之禁知元
氣之㫖拘魂制魄留胎止精此非不薄矣卒
逢長久之壽永住雲霄之境是則爲厚亦已
甚矣故性命之限誠有極也嗜欲之情固無
窮也以有極之性命逐無窮之嗜欲亦自斃
之甚矣夫土能濁河不能濁海風能拔樹不
能拔山嗜欲之能亂小人不能動君子夫何
故哉君子乃處士也小人乃遊子也須知性
分有極生涯難保若不示之以樞機傳之以
要道宣之以心髓授之以精華則片言曠代
一經皓首不可得聞道矣夫道者何所謂焉
道即元氣也元氣者命卒也命卒者惟中之
術也以存道爲法化精爲妙使氣流行運無
阻滯是故流水不腐户樞不蠧若知玄之又
玄男女同修夫婦俱仙斯謂妙道仙經云一
陰一陽謂之道三元二合謂之丹泝流補腦
謂之還精化爲氣謂之轉一轉一易一益每
轉延一紀之壽九轉延一百八歲西王母云
呼吸太和保守自然先榮其氣氣爲生源所
爲易益之道益者益精也易者易形也能益
能易名上仙籍不益不易不離死厄行此道
者謂常思靈寶靈者神也寶者精也但常愛
氣惜精握固閉口吞氣吞液液化爲精精化
爲氣氣化爲神神復化爲液液復化爲精精
復化爲氣氣復化爲神如是七返七還九轉
九易旣益精矣即易形焉此易非是其死乃
是生易其形變老爲少變少爲童變童爲嬰
兒變嬰兒爲赤子即爲眞人矣至此道成謂
之胎息修行不倦神精充溢元氣壯實腦旣
已凝骨亦換矣仙經云陰陽之道精液爲寶
謹而守之後天而老又云子欲長生當由所
生之門遊處得中進退得所動靜以法去留
以度可延命而愈疾矣又云以金理金是謂
眞金以人理人是謂眞人人常失道非道失
人人常去生非生去人要常養神勿失生道
長使道與生相保神與生相守則形神俱久
矣王母云夫人理氣如龍理水氣歸自然神
歸虚無精歸泥丸水出高源上入天河下入
黄泉横流百川終歸四海氣之與水循環天
地流注人身輪轉無窮運行無極人能治之
與天地齊其經日月同其明矣古詵記云人
之元氣乃神魂之餚饌故曰子丹進餚饌正
黄是以神服元氣形食五味氣清即神爽氣
濁即神病故常謂勾修鍊氣常令氣清所謂
鍊神鍊魂却鬼制魄使形神俱安夫魂降於
天謂之神魄本於地謂之鬼鬼即屬陰神即
屬陽所以煉魂神服元氣千萬不死身得昇
天食五味祝淫鬼千萬皆死形没於地夫魂
飛於天魄沉於泉水火分解各歸本元生則
同體死則相懸飛沉各異禀之自然何哉如
一條之木以火燔之煙即飛上灰即下沉亦
是自然而然也九皇上經曰始青之下月與
日兩半同昇合成一出彼玉池入金室大如
彈丸黄如橘中有佳味甜如蜜子能得之愼
勿失注云交梨火棗生在人體中其大如彈
丸其黄如橘其味甚甜其甜如蜜不逺不近
在於心室心室者神之舍氣之宅精之主魂
之魄玉池者口中舌上所出之液液與神氣
一合謂兩半合一也太清誥云許逺遊與王
羲之書曰夫交黎火棗者是飛騰之藥也君
侯能剪除荆棘去人我泯是非則二樹生君
心中矣亦能葉茂枝繁開花結實君若得食
一枝可以運景萬里此則陰丹矣但能養精
神調元氣吞津液液精内固乃生榮華喻樹
根壯葉茂開花結實胞孕佳味異殊常品心
中種種乃形神也陰陽乃日月雨澤善風和
露潤沃漑灌也氣運息調榮枝葉也性清心
悅開花也固精留胎結實也津液流暢佳味
甜也古仙誓重傳付於口今以翰墨宣授宜
付奇人矣道林云此道亦謂玉醴金漿法玉
醴金漿乃是服鍊口中津液也一曰精二曰
淚三曰唾四曰涕五曰汗六曰溺人之一身
有此六液同一元氣而分配五臟六腑九竅
四肢也知術者常能歲終不泄所謂數交而
不失出便作獨卧之仙人也常能終日不唾
恒含而嚥之令人精氣常存津液常留面目
有光老子節解云唾者溢爲醴泉聚流爲華
池府散爲津液降爲甘露潄而嚥之漑藏潤
身通宣百脉化養萬神支節毛髮堅固長春
此所謂金漿也可以養神明補元氣矣若乃
清玉爲醴鍊金爲漿化其本體柔而不剛色
瑩氷雪氣奪馨香飲之一盃壽與天長此所
謂外金漿也可以固形體堅臟腑矣又常使
身不妄出汗汗是神之信元調而運動微汗
者適致也乃勿衝冷風若極勞形盜失精汗
者霡霂不止大困神形固當緩形徐行勞而
不極坐卧勿及疲倦行立坐卧常能消息從
容導引按摩消息令人起坐輕健意思暢逸
又常伺候大小二事無使强關抑忍又勿使
失度或澁或寒或滑多皆傷氣害生爲禍甚
速此所謂知進退存亡聖人之道也夫聖凡
所共寶貴者命也賢愚所共愛惜者身也是
故聖人以道德仁義謙慈恭儉天文人事預
垂瑞兆以示君子也禮樂征伐法律刑典鬼
神卜筮夢覺警象以示小人也夫養生之要
先誡其外後愼其内内外寂靜此謂善入無
爲也欲求無爲先當避害何者逺嫌疑逺小
人逺苟得逺行止愼口食愼舌利愼處鬧愼
力鬭常思過失改而從善又能通天文通地
理通人事通鬼神通時機通術數是則與聖
齊功與天同德矣夫術數者莫過修神淘煉
眞氣使年延疾愈外禳邪惡清凈心身使禍
害不干道德論曰大中之象莫高乎道德次
莫大乎神明次莫廣乎太和次莫崇乎天地
次莫著乎陰陽次莫明乎聖功夫道德可道
不可原神明可生不可伸太和可體不可化
天可行不可宣陰陽可用不可得聖功可觀
不可言是知可道非自然也可明非素眞也
夫修無爲入眞道者先須保道氣於體中息
元氣於藏内然後輔之以藥物助之以百行
則能内愈萬病外安萬神内氣歸元外邪自
却却災害於外神道德於内内外相濟保守
身命豈不善乎老子云功成名遂身退天之
道又云功成事遂百姓謂我自然又云修之
於身其德乃眞修之天下其德乃普以身觀
身以天下觀天下吾何以知天下之然哉以
此夫何故教天子則爲事法天教諸侯則以
政理國教用兵則不敢爲主教利器則不可
示人教處世則和光同塵教出家則道與俗
反教養性則谷神不死教體命則善壽不亡
教修身則全神具炁教修心則虚心守道教
見前則常善救物教冥報則神不傷人所謂
事少理長由人備授其得也者則骨節堅强
顔色悅澤老而還少不衰不朽長存世間長
生久視寒温風濕不能傷鬼神精魅不敢犯
五兵百蟲不敢害憂悲喜怒不爲累常以六
經訓俗方士授術此其眞得道要矣眞人云
聖人知元氣起於子生於腎胞於巳胎於午
故存於心息於火養於未土生於申金沐浴
於酉冠帶於戌土官榮於亥帝王於子水衰
於土丑病於木寅死於震卯墓於巽辰墓即
葬也葬者藏也歸者終也元氣元始於水歸
終於風藏風於土是謂歸魂(巽即風也辰即)
(士也水之所流歸於辰也故云地缺於東南)
(水流於巽户列子云海之表有大壑焉號爲)
(尾閭是大水泄去之所人之元氣亦有尾閭)
(之壑故象於水)焉是知土藏其風風藏其土
土藏其水水藏其土土藏其火火藏其土(火)
(所以墓在戌土所以墓在辰土也)土藏其木
木藏其土土藏其金金藏其土木所以墓在
未土金所以墓在丑土土能藏木金水火而
土自亦歸於土故墓亦在辰土是謂還元返
本歸根復命之道老子云夫物芸芸各歸其
根歸根曰靜靜曰復命復命曰常知常曰明
是謂知常道之理會可道之事即知明白之
路達坦平之涯故曰知其白守其黑爲天下
式知常容容乃公公乃王王乃天天乃道道
乃久是謂公道盜之公道盜之天地萬物無
不通容陰符經云三盗旣宜三才旣安故曰
食其時百骸理動其機萬化安眞人云知此
道者即識眞水眞火眞鉛眞汞眞龍眞虎眞
牙眞車眞金眞石眞木眞土眞丹眞藥眞神
眞氣眞物眞精眞客眞主旣皆認得其眞然
乃依師用師依道用道依術用術依法用法
修之煉之淘之汰之研之精之調之習之仙
人所以目八字妙門一元眞法謂之虚心實
腹飢氣渴津八字是也訣云常能虚寂一心
善亦不貯豈況一塵穢惡所謂靜心守一除
欲止亂衆垢除萬事畢恒使腹中飽實所謂
腹中無滓穢但有眞精元氣淘汰修煉不輟
自然開花結實矣飢即吞氣渴即嚥津不飢
不渴即調習使周流通暢不滯不隔蠢蠢陶
陶滔滔樂樂不知天地大小不知日月迴轉
可以八百一十年爲一大運耳夫修煉法者
言調和神氣使周流不竭絶於腎腎乃命門
故曰命術也神氣不竭則身形長生煉骨化
形遊於帝庭位爲眞人以養元氣男女俱存
經頌云道以精爲寶寶持宜密祕施人則生
人留己則生己生已永度世名籍存仙位人
生則䧟身身退功成遂結嬰尚未可何況空
廢棄棄捐不覺多衰老而命墜天地有陰陽
元氣人所貴貴之合於道但當愼無貴夫能
養其元綿綿服其氣轉轉還其精冲融妙其
粹夫能服元氣者不可與餌一葉一花一草
一木靈芝金石之精滯砂礫之滓穢同日同
年而語哉老子云精者血脉之川源守骨之
靈神故重之以爲寶氣者肌肉之雲氣固形
之眞物故重之以爲生人之一身法象一國
神爲君精爲臣氣爲民民有德可爲尊君有
道可以永久有天下是以能養氣有功可化
爲精養精有德可化爲神養神有道可化爲
一身永久有其生三一訣云修煉元氣眞神
三一存至者即精化爲神神化爲嬰兒嬰兒
化爲眞人眞人化爲赤子赤子乃眞一也一
乃帝君也能統一身主三萬六千神帝若在
身三萬六千神無不在也故能舉其身遊帝
庭天老十干經云食氣之道氣爲至寶一歲
至肌膚充榮二歲至機關和良三歲至骨節
堅强四歲至髓腦塡塞(塡塞滿塞也)天有四
時氣應四歲食氣守一功備四年則神與形
通形能通神如日明焉不視而見形不聽而
聞聲不行而能至不見而知之所謂形一神
千得稱爲仙形一神萬得稱嬰兒形一神萬
八千得稱眞人形一神三萬六千得稱赤子
即眞一帝君矣與日月長生天地齊齡道之
成矣夫元氣有一用則有二用陽氣則能飛
行自在朝太清而遊五嶽用陰氣即能住世
長壽適太陽而遊洞宂是謂元氣一性陰陽
二體一能生二二能生三三生萬物萬物若
不得元氣分陰陽之用即萬物無由得生化
成長故神無元氣即不靈道無元氣即不生
元氣無陰陽即不形形須有氣氣須有陰陽
陰陽須有精精須有神神須有道道須有術
術須有法法須有心心須有一一須有眞眞
須有至至無至虛至清至凈至妙至明至至
相續親親相授授須其人非道勿與人能學
道是謂眞學學諸外事是謂淫學亦謂邪道
夫學道謂之内學内學則身内心之事名三
丹田三元氣一丹三神一氣分六氣陽則終
九陰則終六陽九百六天地之極亦人之極
至此謂之還元返本夫云極者元氣内藏盡
無出入之息兼爲有竅作出入息處亦皆並
無出入之息此名得道謂之至無也眞經曰
修煉元氣至無出入息是落籍逃丁之士不
爲太陰所管三官不録萬靈潜衛矣夫稱混
元者氣也周天之物名之混元混元之氣者
本由風也風力最大能載持天地三才五行
天地三才五行不能大其風風氣俱同一體
而能開花拆柳結實成果莫不由其四氣八
風也夫修心是三一之根煉氣是榮道之樹
有心有氣如留樹留根根即心也存心即存
氣存氣即存一一即道也存道即緫存三萬
六千神而緫息萬機緫息萬機即無不爲而
無不爲即至丹見矣服至丹者與天地齊年
何謂至丹至丹即丹田眞神眞一帝君存身
爲主衆神存體元氣不散意絶淫蕩氣遵禀
其神禁束其故氣至無出入之息能胎息者
命無傾矣謂形留氣住神運自然羅公逺三
岑歌云樹衰培土陽衰氣補含育元氣愼莫
失度注云無情莫若木木至衰朽即塵土培
之尚得再榮又見以嫩枝接續老樹亦得長
生却爲芳嫩用意推理陽衰氣補固亦宜爾
衰陽以元氣補而不失取其元氣津液返於
身中即顔復童矣何況純全正氣未散元和
純一遇之修煉其功百倍切忌自巳元氣流
奔也眞人云夫修煉常須去鼻孔中毛宣降
五臟六腑穀滓穢濁洗漱口齒沐浴身體誡
過分酒忌非適色遇飲食先捧獻明堂前心
存祭祀三丹田九一帝眞三萬六千神君恒
一其意專調和神氣本末來去常令息勺如
此堅守精氣得固即學節氣節氣時先閉口
黙察外息從鼻中入以意預料入息三分而
節其一分令住入訖即料出息三分而節其
一分凡出入各節一分如此不得斷絶夫節
氣之妙要自巳意中與鼻相共一則節之其
氣乃便自止驚氣之出入人不節之其氣乃
亦自專出入若解節之即不敢自專出入是
謂節之由人不由氣也夫氣與神復以道爲
主道由心心由意即知意爲道主意亦可謂
之神也大約神使其氣以意爲妙鼻失出口
亦勞閉之舌柱齒覺小悶悶即微微放之三
分留一却復閉之如上所說當節氣令耳無
聞目無見心無思周而復始調習之氣未調
和常放少許出意度氣和即如法節之若意
能一日節之然如常息者其氣即永固不假
放節但勤用功即氣自永息不從口鼻出入
一一自然從皮膚毛孔流散如風雲在山澤
天地自然自在仙經云元氣調伏常常服之
不絶不竭自不從口鼻出修煉百日已來耳
目自然不聞見也修煉之人切不得亂食凡
味即令元氣奔突又不能清凈其心不依教
法唯貪財色嗜慾妒嫉恣食辛穢懷毒抱惡
不敬仙法但務偷竊違負背逆爲凶者三官
書過北陰召魂未死之間精神亡失忘前忘
後如騃如痴醉亂昏迷横遭殃禍延於九祖
形謝九泉此蓋失道負神明矣眞人曰夫道
者無義而無恩子不見陰符經云天之無恩
而大恩生天之至私用之至公禽之制在氣
生者死之根死者生之根恩生於害害生於
恩故天與道不私於人乃萬物而言恩人與
萬物自有感仰之心歸恩於天道不恃其功
至公至私與物不懷其曲直洪纖一體貴賤
同途棄愛惜於坦然絶去留於用意是以順
天時者見生逆天意者見殺殺非以私生非
以公但隨人物逆順自然而致其生殺也故
曰無義而無恩夫道可及者雖仇讎而必化
道不可及者雖父母而終不可言蓋夙分有
無一一出於天籍且非一夕一朝而得偶會
生所化者曰死死所化者曰生生死之根反
復爲常蓋善於生者不爲死之行不善於生
者爲死之行得死之行爲其死爲生之行得
其生故得生者莫不由於氣氣所以能化於
生則生化於死則死故曰禽之制在氣者唯
以氣感不以力爲氣感自於虚無而能制於
萬有至於天地日月星宿雲雷並賴氣之所
轉運使不失墜落巍巍乎蕩蕩乎無始終安
其所動樂其所靜是謂道氣自然若以身之
禽制在氣者實由乎心不能禽制者亦心也
夫居於塵世唯利與名於中能不諂不偷無
賊無害於物不傷和氣每懷亭育之心斯近
仁焉不貪不爭無是無非斯亦近乎道焉非
内非外寶而持之自有陰靈書其福祐災害
逺去禍横難侵自感上天下察益筭延齡大
道之元兹爲始也夫惠及人物曰恩侵毁人
物曰害行恩則福生行害則禍至莫忌對鏡
求象從感生疑罔類之中狂痴之鬼亂則難
寧六寸傾動百神斯須之間本則亡矣誠深
誡之(元氣有六寸内三寸外三寸人能保一)
(寸延三十年壽若保固六寸則萬神備體自)
(然永保長生失一寸減三十年之)壽元氣訣
云天地自傾我命自然黄帝求玄珠使離一
不獲罔象乃獲者玄珠氣也離婁目罔象心
也元無者道體虚無自然乃無爲也無爲者
乃心不動也不動也者内心不超外境不入
内外安靜則神定氣和神定氣和則元氣自
至元氣自至則五臟通潤五臟通潤則百脉
流行百脉流行則津液上應而不思五味飢
渴永絶三田道成則體滿藏實童顔長春矣
夫元氣修煉氣化爲血血化爲髓一年易氣
二年易血三年易脉四年易肉五年易髓六
年易筋七年易骨八年易髪九年易形從此
延數萬歲名曰仙人九年是煉氣爲形名曰
眞人又煉形爲氣氣煉爲神名曰至人仙經
云神常愛人人不愛神神常愛者籍身以養
靈也人若造凶作惡即䧟壞身身旣毁敗神
乃去人神去人死得不驚哉所謂不知常妄
作凶也黄帝求道於皇人皇人問所得者凡
一千二百事乃謂曰子所得皆末事也又曰
子欲長生三一當明夫三一者乃上皇黄籙
之首篇也能知之者萬禍不干夫長生之術
莫過乎服元氣胎息内固靈液金丹之上藥
所以禽蟲蟄藏以不食而全蓋是息待其元
氣也節氣功成即學咽氣但合口作意微力
如嚥食一般嚥液咽氣皆如嚥食存想入腎
入命門宂循脊流上泝入腦宫又漑臍下至
五星五臟相逢内外相應各各有元氣管系
連帶若論元氣流行無處不到若一身内外
疾病之處以意存金木水火土五色相刻相
生以意注之無不立愈又有妙訣雖云呵呬
呼吹噓唏一六之氣不及冷暖二氣以愈百
病夫節氣從容稍久含氣候暖而咽之謂之
暖氣可愈虚冷若纔節氣氣滿便咽謂之冷
氣可愈虚熱臨時皆以意度而行又或有病
但以呵呵十至三十知其應驗酒毒食毒俱
從呵氣並出若人能專心服元氣更須專念
於一存而祝之可與日月同明矣夫天得一
以清天即泥丸有雙田宫紫宫亦曰腦宫宫
有三焉丹田洞房明堂乃上一神所居也其
名赤子帝𡖖元先常存念之即耳聰目明鼻
通腦實矣地得一以寧地即臍中氣海亦有
丹田洞房明堂三宫下三一神所居也其名
嬰兒元陽谷玄存念之永久即口不乏津腹
實心寂不亂不惑自通神靈矣神得一以靈
即心主於神心爲帝王主神氣變化感應從
心非有非無非空非色從粗入細從凡入聖
心爲絳宫亦有丹田洞房明堂三宫三一神
所居也其名眞人子丹光堅存念不絶即帝
一不離身心身心安寧遇白刃來逼但當念
一一來救人必得免難道不虚言其三丹曰
其神九人皆身長三寸並衣朱衣朱冠幘朱
履坐金床玉榻机桉金爐常依形象存而念
之一(云男即一神長九分女長六分其兩存)
(注)之夫元命者元氣也有身之命非氣不生
以道固其元以術固其命即身形神氣永長
存矣我命之神即三丹困之三一神也其形
影精光氣色凡三萬六千神皆臣於帝一一
分二謂陽氣化爲元龍陰氣化爲玉女訣云
氣之所在神隨所生神在氣即還神去氣即
散若能存念其神以守元氣氣亦成神神亦
成氣修之至此氣合則爲影精光氣色氣散
則爲雲霧風雨出即爲亂入即爲眞上結三
元下結萬物靜用爲我身動用爲我神形神
感應在乎運用神氣變化在乎存念三元經
云上元神名曰元中元神名還丹下元神名
子安亦須如三一九神專存念之凡出入行
住坐起所遇皆然精意專念玄之又玄道之
極秘矣
雲笈七籤卷之五十六





雲笈七籤卷之五十七職七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸家氣法
　　服氣精義論(并序)
　　　　　　天台白雲撰
夫氣者道之幾微也幾而動之微而用之乃
生一焉故混元全乎太易夫一者道之冲凝
也冲而化之凝而造之乃生二焉故天地分
乎太極是以形體立焉萬物與之同禀精神
著焉萬物與之齊受在物之形唯人爲正在
象之精唯人爲靈並乾坤居三才之位合陰
陽當五行之秀故能通玄降聖鍊質登仙隱
景入虛無之心至妙得登仙之法所學多途
至妙之至其歸一揆或消飛丹液藥効升騰
或齋戒存修功成羽化然金石之藥候資費
而難求習學之功彌歲年而易逺若乃爲之
速効專之剋成與虚無合其道與神靈合其
德者其唯氣乎黄帝曰食穀者知而夭食氣
者神而壽不食者不死眞人曰夫可乆於其
道者養生也常可與久遊者納氣也氣全則
生存然後能養志養志則合眞然後能乆登
生氣之域可不勤之哉是知吸引晨霞餐潄
風露養精源於五臟導榮衛於百關旣祛疾
以安形復延和而享壽閉視聽以胎息返衰
朽以童顏逺取於天近取於己心閑自適體
逸無爲欣邈矣於百年全浩然於一室就輕
舉之諸術寘清虚之雅致歟若兼眞之業鍊
化之功則佇雲軺而促期馳羽駕而憎逺矣
服氣之經頗覽多本或散在諸部或未暢其
宗觀之者以不廣致疑習之者以不究無効
今故纂類篇目詳精源流庶蟪蛄之兼濟豈
龜龍之獨善耳凡九篇如後
五牙論第一
夫形之所全者本於臟腑也神之所安者質
於精氣也雖禀形於五神已具其象而體衰
氣耗乃致凋敗故須納雲牙而漑液吸霞景
以孕靈榮衛保其純和容貌駐其朽謝加以
乆習成妙積感通神與五老而齊昇並九眞
而列位經文所載以視津途修學所遵自宜
詳覈服眞五牙法每以清旦密呪曰經文不
(言面當宜各向其方平坐握固閉目即叩齒)
(三通而祝中央向四維)
(東方青牙服食青牙飲以朝華祝畢舌料上)
(齒表舐唇漱口滿而嚥之三)
(南方朱丹服食朱丹飲以丹池祝畢舌料下)
(齒表舐唇漱口滿而嚥之三)
(中央戊已昂昂太山服食精氣飲以醴泉祝)
(畢舌料上玄應取玉水舐唇漱曰滿而嚥之)
(三)
(西方明石服食明石飲以靈液祝畢舌料上)
(齒内舐唇漱口滿而嚥之三)
(北方玄滋服食玄滋飲以玉飴祝畢舌料下)
(齒内舐唇漱口滿而嚥之三)
(都數畢以鼻内氣極而徐徐放之令五過已)
(上眞道畢矣意調諸方亦宜納氣各依其數)
(即東方九南方三中央十二西方七北方五)
(又曰先師益中央醴泉祝曰)
(白石巖巖以次行源泉涌洞以玉漿飲之長)
(生壽命益長如此語以下乖本文應不煩耳)
(此是靈寶五符經中法上清經中别有四極)
雲牙之法其道密秘不可輕言
凡服氣皆先行五牙以通五臟然後依常法
乃佳
東方青色入通於肝開竅於目在形爲脉
南方赤色入通於心開竅於舌在形爲血
中央黄色入通於脾開竅於口在形爲肉
西方白色入通於肺開竅於鼻在形爲皮
北方黑色入通於腎開竅於耳在形爲骨
又肺爲五臟之華蓋第一肺居心上對胷有
六葉色如縞暎紅肺脉出於少高(左手大指)
(之端内側去爪甲二分許舀者之中)心居肺
下肝上對鳩尾下一寸色如縞暎絳心脉出
於中衝(左手中指之端去爪甲之二分許舀)
(者之中)肝在心下小近後右四葉左三葉色
如縞映紺肝脉出於大敦(左足大指端乃三)
(毛之中)脾正掩臍上近前横覆於胃色如縞
暎黄脾脉出於隱白(左足大指端側去爪甲)
(角如韭葉)左腎右腎前對臍搏著腰脊色如
縞映紫左爲正腎以配五臟右爲命門男以
藏精女以繫胞腎脉出爲涌泉(左足心舀者)
之中
凡服五牙之氣者皆宜思入其臟使其液宣
通各依所主旣可以周流形體亦可以攻療
疾病令服青牙者思氣入肝中見青氣氲氲
青液融融分明良久乃見足大敦之氣循服
而至會於脉中流散諸脉上通於自然次服
諸方仍宜以丑後澡潄冠服入別室焚香坐
向其方靜慮澄心注想而爲之
服氣論第二
夫氣者胎之元也形之本也胎旣誕矣而元
精已散形旣動矣而本質漸弊是故須納氣
以凝精保氣以煉形精滿而神全形休而命
延元本旣實可以固存耳觀夫萬物未有有
氣而無形者未有有形而無氣者攝生之子
可不專氣而致柔乎
太清行氣符
欲服氣斷穀先書向王吞之七日吞一三七
日止合符三枚皆燒五香左右
凡欲服氣者皆宜先療身疹疾使臟腑宣通
肢體安和縱無舊疹亦須服藥去疾飮量體
冷熱服一兩劑寫湯以通泄腸胃去其積滯
吐瀉方在後將息平復訖乃清齋百日敦潔
操志其間所食漸去酸鹹減絶滋味得服茯
苓蒸曝胡麻等藥預斷穀爲佳服氣之始亦
不得頓絶其藥食宜日日減藥宜漸漸加氣氣
液流通體藏安穩乃可絶諸藥食仍須兼膏
餌消潤之藥助之勿食堅澁滓滯冷滑之物
乆乆自覺腸胃虚全無復飢渴消息進退以
意自量不可具於此述宜於春秋二時月初
三日後八日前取其一吉日爲始先服太清
行氣符計至其日令吞三符訖於靜室東向
得早朝景爲佳於東壁開一窗令日中光正
對卧面此室之東勿令他障隔以子時之後
先解髮梳頭數百下便散髮於後矣(初服須)
如(此久後亦不須散髮也燒香勿用薫陸香)
東向正坐澄心定思叩齒導引(其法具後篇)
又安坐定息乃西首而卧(本經皆云東首然)
(面則向西於存息吸引殊爲不便)牀須厚暖
所覆適温自得稍暖爲佳腰脚已下左右宜
暖其枕宜令低下與背高下平使頭頸順身
平直解身中衣帶令闊展兩手離身三寸仍
握固兩脚相去五六寸且徐吐氣息令調然
後想之東方初曜之氣共日光合丹於流暉
引此景而來至於面前乃以鼻(先拔鼻孔中)
(毛初以兩手大指下掌按鼻左右上下動之)
(十數過令通暢)微引吸而嚥之(乆乆乃不須)
(引吸但存氣而咽之其氣自入此便爲妙)嚥
之三乃入肺中小開唇徐徐吐氣入氣有緩
急宜在任性調息必不得頓引至極則氣麤
麤則致損又引嚥之三若氣息長加至五六
嚥得七尤佳如此以覺肺間大滿爲度且停
咽乃閉氣存肺中之氣隨兩肩入臂至手握
中入存下入於胃至兩腎中隨髀至兩脚心
中覺皮肉間習習如蟲行爲度訖任微喘息
少時待喘息調依法引導送之覺手足潤温
和調暢爲度(諸服氣方直存入腹不先向四)
(肢故致四肢送冷五臟壅滯是以必須先四)
(肢然後入腹即氣自然流宣也)此後不復須
存在肺直引氣入大腸小腸中鳴轉通流臍
下爲度應如此以腸中飽滿乃止則堅兩膝
急握固閉氣鼓腹九度就鼓中仍存其氣散
入諸體閉之欲極徐徐吐之愼勿長若氣急
稍稍並引而吐之若覺腹中闊此一極則止
如腹猶滿急便閉氣鼓之訖舒脚以手摩面
將胷心而下數十度並摩腹繞臍手十數度
展脚趾向上反偃數度乃放手縱體忘心遺
形良乆待氣息關節調平訖乃超若有汗以
粉摩拭頭面頸項平坐稍動揺關節體和如
常可起動其中隨時消息觸類多方旣不云
煩述善以意調適之又服氣所以必令停於
肺上入於胃至於腎者何肺藏氣氣之本也
諸氣屬於肺夫氣通於肺又肺者藏之長也
爲諸藏之華蓋呼吸之津源爲傳送之官治
節出焉又魄門爲五臟之使爲四藏之主通
於十二經脉周而復始故爲五臟使也故令
氣停於肺而後流行焉胃者五臟六腑之海
也水穀皆入於胃六腑之大主也五臟六腑
皆禀於胃五味入胃各走其家以養五氣是
以五臟六腑之氣皆出於胃變見於氣口故
也腎者生氣之源五臟六腑之本十二經脉
之根左爲正腎右爲命門故令氣致於腎以
益於其精液天食人以五氣地食人以五味
五氣入於鼻藏於心肺五味入於口藏於腸
胃味有所藏以五氣和而生津液氣液相感
(神乃自生五味豈獨其穀而五味氣中自有)
(其味又兼之以藥藥之五味尤勝其穀)此雖
只論肺腎其氣亦自然流通諸臟故曰呼出
心與肺吸入腎與肝呼吸之間脾受其味也
呼吸之理乃神氣之要故太上問曰人命在
幾間或對曰在呼吸之間太上曰善哉可謂
爲道矣
凡眼氣皆取子後午前者鷄鳴至平旦天之
陰陰中之陽也平旦至日中天之陽陽中之
陽也日中至黄昏天之陽陽中之陰也黄昏
至鷄鳴天之陰陰中之陰也人亦如是又春
氣行於經絡夏氣行於肌肉秋氣行於皮膚
冬氣行於骨髓又正月二月天氣始方地氣
始發人氣在肝三月四月天氣正方地氣正
發人氣在脾五月六月天氣盛地氣高人氣
在頭七月八月陰氣始殺人氣在肺九月十
月陰氣氷地氣始閉人氣在心十一月十二
月氷復地氣合人氣在腎至四時之月宜各
依氣之所行兼存而爲之
凡服氣皆取天景明澄之時爲好若恒風雨
晦霧之時皆不可引吸外氣但入密室閉服
内氣加以諸藥也
凡服氣斷穀者一旬之時精氣弱微顏色萎
黄二旬之時動作瞑眩肢節悵恨大便苦難
小便赤黄或時下痢前剛後溏三旬之時身
體消瘦重難以行(已前羸弱之候是專氣初)
(服所致若以諸藥不至於此也)四旬之時顔
色漸悅心獨安康五旬之時五臟調和精氣
内養六旬之時體復如故機關調暢七旬之
時心惡喧煩志願高翔八旬之時恬淡寂寞
信明術方九旬之時榮華潤澤聲音洪彰十
旬之時正氣皆至其効極昌修之不止年命
延長三年之後瘢痕滅除顔色有光六年髓
塡腸化爲筋預知存亡經歷九年役使鬼神
玉女侍傍腦實脅胼不可復傷號曰眞人也
五靈心丹章行之(十五日心澄心通五)年當
(身心俱通)
東方長生章　一氣和大和　得一道皆太
和乃無不和　玄理同玄際
右誦九十遍氣不調存誦之便調
南方不飢章　不以意思意　亦本求無思
意而不以思　是法如是持
右誦三十遍飢時存誦之便飽
中央不熱章　諸食氣結氣　非諸乆定結
氣歸諸本氣　隨取當隨泄
右誦一百二十遍熱時存誦之便涼
西方不寒章　修理志離志　積修不符離
志而不修志　巳業無巳知
右誦七十遍寒時存誦之便煖
北方不渇章　莫將心縁心　還莫住絶縁
心存莫存心　眞則守眞淵
右誦五十遍渴時存誦之便不渇
所主寒熱等本文如此然放五臟之義乃有
所乖唯渇誦北方章是謂今爲魂神不寧誦
東方章寒誦西方章飢誦南方章渴誦北方
章熱誦中央章亦可以五臟行之以義消息
爲之誦旣不論早晩然以子午前爲佳誦玉
方數畢即誦大道讃一遍
大道無形　因物爲名　乾坤萬品　秀氣乃成
旣受新質　惟人抱靈　五行三才　秋殺春生
四九寶偈　除誦守精　修奉太和　不虧不盈
嚼之無味　嗅之無馨　察之無色　和之無聲
坐卧無所　行走無程　遊歷太空　湛爾黄庭
動而不去　住而不寧　無營無作　無視無聽
非聚非散　非離非并　非巨非細　非重非輕
非黄非白　非赤非青　道高黄老　曉朗其情
太上要章　封密金城　子得聞之　命合眞星
此五靈章旣可通五臟氣每宜通誦之仍各
存藏位其文有苦寒熱飢渴者始可别誦章
爾當面向其方坐閉目澄神閉口心誦仍動
舌觸料口中令津液生微微引氣而嚥之各
入其藏中此法專行應至虛惙兼以符水藥
味則不致羸頓矣
服六戊氣法　氣旦先從甲子旬起向辰地
舌料上下齒取津液周旋三至而一嚥止次
向寅次向子次向戌次向申次向午又法起
甲子日匝一旬恒向戊辰咽氣甲戌日則向
戊寅餘旬依爲之此六戊法亦是一家之義
以戊氣入於脾爲倉廩之本故也此眞不飢
若通益諸體則不逮餘法矣
服三五七九氣法徐　徐以鼻微引氣内之
三以口吐死氣久久便三氣次後引五氣以
口一吐死氣久久便五氣次引七氣以口一
吐死氣乆乆便七氣次引九氣以口一吐死
氣乆乆便九氣因三五七九而并引之以鼻
二十四氣内之以口一吐死氣久久便二十
四氣咽逆報之法因從九數下到三復順引
之咽可九九八十一嚥氣而一吐之以爲節
也此法以入氣多吐氣少爲妙若不作此限
數漸增入則意於常數之耳死氣者是四時
五行休死之氣存而吐之自餘節度仍依常
法
養五臟五行氣法　春以六丙之日時加巳
食氣百二十致於心令心勝肺無令肺傷肝
此養肝之氣也夏以六戊之日時加未食氣
百二十以助脾令脾勝腎則腎不傷於心也
季夏以六庚之日時加申食氣百二十以助
肺令肺勝肝則肝不傷於脾也秋以六壬之
日時加亥食氣百二十以助腎令腎勝心則
心不傷於肺也冬以六甲之日時加寅食氣
百二十以助肝令肝勝脾則脾不傷於腎也
右此法是五行食氣之要明時各有九凡一
千八十食氣各以養藏周而復始不相刻精
心爲之(此法是一家之義所在五臓事事具)
(在五牙論中)
導引論第三
夫肢體關節本資於動用經脉榮衛實理於
宣通今旣閑居乃無運役事須導引以致和
暢户樞不蠹其義信然人之血氣精神者所
以奉生而周其性命也脉經者所以行血氣
也故榮氣者所以通津血强筋骨利關竅也
衛氣者所以温肌肉充皮膚肥腠理司開闔
也又浮氣之循於經者爲衛氣其精氣之行
於經者爲榮氣陰陽相隨内外相貫如環之
無端也又頭者精明之腑背者胷之腑腰者
腎之腑膝者筋之腑髓者骨之腑又諸骨皆
屬於目諸髓皆屬於腦諸筋皆屬於節諸血
皆屬於心諸氣皆屬於肺此四肢八環之朝
夕也是知五勞之損動靜所爲五禽之導揺
動其關然人之形體上下相承氣之源流升
降有叙比日見諸導引文多無次第今所法
者實有宗㫖其五體平和者依常數爲之若
一處有所偏疾者則於其處加數用力行之
凡導引當以丑後卯前天氣清和日爲之先
解髪散梳四際上達頂三百六十五過散髪
於後或寬作髻亦得燒香面向東平坐握固
閉目思神叩齒三百六十過乃縱體平氣依
次爲之先閉氣以兩手五指交又反掌向前
極引臂拒托之良久即舉手反掌向上極臂
即低左手力舉右肘令左肘臂按著後項左
手向下力牽之仍亞向左開右腋努脇爲之
低右舉左亦如之即低手鈎項舉兩肘偃胷
仰頭向後令頭與手前後競力爲之即低手
鈎項擺肘𦀫身向左向右即放手兩膝上微
吐氣通息又從初爲之三度(云云)
符水論第四
夫符文者雲篆明章神靈之書字也書有所
象故神氣存焉文字顯焉有所生故服用朱
焉夫水者氣之津潜陽之潤也有形之類莫
不資焉故水爲氣母水潔則氣清氣爲形本
氣和則形泰雖身之榮衛自有内液而腹之
臟腑亦假外滋即可以通腸胃爲益津氣又
可以導符靈助祝術今撰諸符水之法以備
所用可按而爲之焉符在本經
服藥論第五
夫五臟通榮衛之氣六腑資水穀之味今旣
服氣則臟氣之有餘又旣絶穀則腑味之不
足素問曰穀不入半日則氣衰一日則氣少
故須諸藥以代於穀使氣味兼致臟腑而全
也清陽爲天濁陰爲地清陽出上竅濁陰出
下竅清陽發腠理濁陰走五臟清陽實四肢
濁陰實六腑清陽爲氣濁陰爲味味歸形形
歸氣氣歸精精食氣形食味氣爲陽味爲陰
陰勝則陽病陽勝則陰病和氣以通之味以
實之通之則不憊實之則不羸矣今以草木
之藥性味於臟腑所宜爲安臟丸理氣膏其
先無病疹臟腑平和者可常服此丸膏並茯
苓巨勝等丹服之藥若臟有疾者則以所宜
者增損之服如先有痼疾及别得餘患者當
别醫攻療則非此之所愈也其上清方藥各
依本經禀受者自宜遵服
安和臟腑丸方
　茯苓　桂心　甘草(炙已上/各一兩)
　人參　柏子仁　薯蕷
　麥門冬(去心已上/各二兩)　天門冬(四/兩)
右搗篩爲散白蜜和爲丸丸如梧桐子大每
服三十丸日再服以藥飮下之松葉枸杞等
諸藥可爲飲也
滋潤氣液膏方
　天門冬煎(五/升)黄精煎(五/升)　地黄煎(五/升)
　术煎(五升已上煎各/煎訖相和著)　茯苓(二/兩)
　桂心(二/兩)　薯蕷(五/兩)　澤瀉(五/兩)
　甘草(三兩/炙)
右並搗以密絹篩令極細内諸煎中又内熟
巨勝杏仁屑三升白蜜二升攪令稠重湯煑
攪勿令住手令如膏便調强爲佳冷凝搗數
千杵密器貯固之少出充服每早晨以一丸
如李核大含消嚥之日再三此藥宜八月九
月合至三月已來服之若三月二月中更煑
一度令稠硬則經夏不復壞
愼忌論第六
夫氣之爲理也納而難固吐而易竭難固須
保而使全易竭須惜而勿泄眞人曰學道常
如憶朝餐未有不得之者惜氣常如惜面未
有不全之者又曰若使惜氣常如一身之先
急吾少見於枯悴矣其於接言笑務宜省約
運動呼叫特須調緩觸類愛愼方免所損矣
夫人之爲性也與天地合體陰陽混氣皮膚
骨體臟腑榮衛呼吸進退寒暑變異莫不均
乎二儀應乎五行也是知天地否泰陰陽亂
焉臟腑不調經脉之候病焉因外所中者百
病起於風也因内所致者百病生於氣也故
曰恬憺虚寂眞氣居之精神内守病從何來
信哉是言故須知形神之性而全之辨内外
之疾畏而愼之素問曰天有宿度地有經水
人有經脉天地和則經水安靜寒則經水凝
冱暑則經水沸溢卒風暴起則經水波湧而
隴起或虚邪因而入客亦由水之得風也天
温日明則人血淖液而衛氣揚天寒日陰則
人血凝冱而衛氣沉血氣者喜温而惡寒寒
則冱而不能流温則喜而去之蒼天之氣清
靜則志意治從之則陽氣固賊邪不能容此
因時之孕也月始生則人血氣始精衛氣始
行月郭滿則血氣實肌肉堅月郭空則肌肉
減經絡虚衛氣去形獨居是以因天時而調
血氣者也若此時犯冒虚邪則以身之虛而
逢天之虚兩虚相感其超至骨入則傷五臟
故曰天忌不可不知也八正者所以候八風
虚邪以時至者也八正之虛邪避之如矢射
愼勿犯之假令冬至之日風從南來爲賊傷
也謂從虛之鄕來乃能病人也他節仿此陽
氣者一日而主外平旦人氣生日中陽氣隆
日西陽氣虚氣門乃閉是故暮而收拒無擾
筋骨無見霧露反此三時形乃困薄乆視傷
血乆卧傷氣久立傷骨久行傷筋乆坐傷肉
是謂五勞所傷也憂愁思慮則傷心形寒飲
冷則傷肺恚怒氣逆上而不下則傷肝飮食
勞倦則傷脾乆坐濕地强力入水則傷腎人
有五氣喜怒憂悲恐也怒則氣上喜即氣緩
悲則氣消恐則氣下寒即氣聚熱則氣泄憂
則氣亂勞則氣耗思則氣結喜怒不節寒暑
過度氣乃不固五味所入苦入心辛入肺酸
入肝甘入脾醎入腎陰之生本在五味是故
味過於酸則肝氣以津肺氣乃絶味過於醎
則骨氣勞短肌氣折味過於苦則心氣喘滿
色黑腎氣不衛味過於甘則脾氣濡骨氣乃
厚味過於辛則筋脉沮弛精神乃央是故謹
和五味則骨正筋柔氣血以流凑理以密如
是則氣骨以精謹道如法長天有命多食鹹
則脉凝冱而變色多食苦則皮槁而毛拔多
食辛則筋急而爪枯多食酸則肉胝䐢而唇
揭多食甘則骨痛而髪落此五味之所傷也
此論飲食之五味而藥性亦有五味服餌丸
散特宜愼之服氣之人不宜食辛味何者辛
走氣氣病無食辛也
五臟論第七
夫生之成形也必資之於五臟形或有廢而
臟不可闕神之爲性也必禀於五臟性或有
異而氣不可虧是天有五星進退成其經緯
地有五嶽靜鎭安其方位氣有五行混化弘
其埏埴人有五臟生養處其精神故乃心藏
神肺藏氣肝藏血脾藏肉腎藏志志通内連
骨體而成身形矣又心者生之本神之處也
肺者氣之本魄之處也肝者罷極之本魂之
處也脾者倉廩之本榮之處也腎者封藏之
本精之處也至於九竅施爲四肢動用骨肉
堅實經脉宣行莫不禀源於五臟分流於百
體順寒暑以延和保精氣而享壽且心爲諸
臟之主主明則運用宣通有心之子安可不
悟其神之理邪臟有要害不可不察肝生於
左肺生於右心部於表腎位於裏脾爲之使
胃爲之市心爲之汗肺爲之涕肝爲之淚脾
爲之涎腎爲之唾是謂五液心爲噫肺爲咳
肝爲語脾爲笑腎爲嚏天氣通於肺地氣通
於肝雷氣通於心穀氣通於脾雨氣通於腎
五臟各有所合心之合於脉也其榮色也肺
之合於皮也其榮毛也肝之合於筋也其榮
爪也脾之合於肉也其榮唇也腎之合於骨
也其榮髮也五臟各有腑臟爲陽腑爲陰五
臟者藏精神而不瀉也故滿而不能實六腑
者受水穀而不留故實而不能滿則小腸爲
心之腑大腸爲肺之腑膽爲肝之腑胃爲脾
之腑膀胱爲腎之腑六腑者各有其應小腸
者脉其應也大腸者皮其應也膽者筋其應
也胃者肉其應也三焦膀胱者腠理毫毛其
應也十二臟之相使者心者君主之官神明
出焉肺者相傅之官治節出焉肝者將軍之
官謀慮出焉膽者忠正之官决斷出焉膻中
者臣使之官喜樂出焉胷中上焦之門户也
脾胃者倉廩之官也五味出焉大腸者傳導
之官也變化出焉小腸者受盛之官也化物
出焉腎者作强之官也伎巧出焉三焦者决
瀆之官也水道出焉膀胱者州郡之官也津
液藏焉化氣則能此焉凡出十二官不得相
失也故主明則下安和以此養生則壽没世
不殆主暗十二官危使道閉塞而不通形乃
大傷以此養生則殆也
服氣療病論第八
夫氣之爲功也廣矣妙矣故天氣下降則寒
暑有四時之變地氣上騰則風雲有八方之
異兼二儀而爲一體者緫形氣於其人是能
存之爲家則神靈儼然用之於禁則功効著
矣況以我之心使我之氣適我之體攻我之
疾何徃而不愈焉習服閑居則易爲存使諸
有疾痛皆可按而療之凡欲療疾皆可以日
出後天氣和靜面向日在室中亦向日存爲
之平坐瞑目握固叩齒九通存日赤暉紫芒
乃長引吸而咽之存入所患之臟腑若非臟
腑之疾是謂肢體筋骨者亦宜先存入所主
之臟也閉極又引凡得九咽覺其臟中有氣
乃存其氣攻於所苦之處閉極微微吐氣其
息稍定更咽而攻之覺疾處温暖汗出爲佳
若在四肢應可導引者則先導引其處已後
攻之縱是體上亦宜按念令其氣通若在頭
中當散髪梳頭皮數百下左右揺頭數十過
乃吸氣訖以兩手指於項上急攀之以頭向
上力拒之仍存氣向上入腦於頂髪諸孔衝
出散去一極訖放手通氣更爲之以覺頭頸
汗出痛處寬暢爲候若病在臟腑者仰卧吸
引存入其處得五六咽則一度閉息攻之皆
以意消息其病或乆來痼疾並有癥塊堅積
者則非氣之所能愈終亦覺積寬平也兼藥
同療亦無所妨乃於藥性易効爾雖用氣攻
病雖攻其處膚腠散出然兼依明堂圖取其
所療之宂而相引去之佳旣知其宂宜依十
二月各用其律管急按宂上相而出之則心
存有所主氣行有所適矣
黄鍾十一月律也管長九寸空中圍九分諸
管並同
大吕十二月律也管長八寸太簇正月律也
管長七寸强夾鍾二月律也管長七寸强姑
洗三月律也管長七寸强仲吕四月律也管
長六寸强蕤賓五月律也管長六寸强林鍾
六月律也管長六寸强夷則七月律也管長
五寸强南吕八月律也管長五寸强無射九
月律也管長四寸强應鍾十月律也管長四
寸强皆取山陽之竹孔圓者其節生枝不堪
用手臂不援雖云手臂諸有疾處亦可爲之
先以一手徐徐按摩所疾之處良乆畢乃瞑
目内視視見五臟咽液三過叩齒三通正心
微祝曰
太上四玄五華六庭三魂七魄天關地精神
符榮衛天胎上明四肢百神九節萬靈受籙
玉晨刊書玉城玉女待身玉童護命永齊二
景飛仙上清長與日月年俱後傾超騰昇仙
得整太平流風結痾注鬼五飛魍魎冢訟二
氣徘徊陵我四肢干我盛衰太山天丁龍虎
曜威斬鬼不祥㐫邪即摧考注匿訟百毒隱
非使我復常日月同暉考注見犯北辰收摧
如有干試干明上威
常以生氣時咽液二七過按體所痛處向王
而祝曰
左玄右玄二神合眞左黄右黄六華相當風
氣惡疾伏匿四方玉液流澤上下宣通内遣
水火外辟不祥長生飛仙身常休强畢又嚥
液二七過又當急按所痛處三十一過常如
此則無疾也
病候論第九
夫生之爲命也資乎形神氣之所和也本乎
臟腑形神貞頥則生全而享壽臟腑清休則
氣泰而無病然且稟精結胎之初各因四時
之異誕形立性之本罕備五常之節故躁擾
多端嗜慾增結或積痾於受生之始或致疾
於役身之時是故喜怒憂傷自内而作疾也
寒暑飲食自外而成病也强壯之歲唯知犯
觸衰謝之年又乖修養陰陽互昇形氣相違
諸疹旣生厥後多狀況乎服氣之者穀餚已
斷形體漸羸精氣未全神魂不暢或舊疹因
之以發動新兆致之以虚邪須知所由宜詳
所療今粗具可辨之狀以代問醫則其氣攻
之術希同勿藥虚實之形其何以生自氣血
以并陰陽相傾氣亂於衛血流於經血氣離
居一實一虚血并於陰氣并於陽故爲驚狂
血并於陽氣并於陰乃爲炅中血并於上氣
并於下煩惋善怒血并於下氣并於上亂而
善忘陽虚則外寒陰虚則内熱陽盛則内寒
陰盛則外熱五臟之道皆出於經遂行血氣
血氣不和百病乃變化血而生氣有餘則腹
脹餐泄不厥天之邪氣感則害五臟水擊之
寒温感則害六腑也地之濕氣感則害皮肉
筋脉也又邪之生也或生於陰或生於陽生
於陽者得之風雨寒暑生於陰者得之飲食
居處陰陽喜怒陽者天氣也主外陰者地氣
也主内陽道實陰道虚故犯賊風虚邪者陽
受之飮食不可不節起居不時者陽受之則
入六腑陰受之則入五臟入六腑則身熱不
卧上爲喘呼入五臟則塡滿閉塞下爲餐泄
乆爲腸癖故喉主天氣咽主地氣陽受風氣
陰受濕氣陰氣從足上行至頭而下行循臂
至指端陽氣從手上行至頭而下行至足故
曰陽病者上行極而下行陰病者下行極而
上行傷於風者上先受之傷於濕者下先受
之頭者精明之腑頭憊視深精則奪矣背者
胷之腑也背曲肩隨胷將壤矣腰者腎之腑
也轉揺不能腎將憊矣膝者筋之腑也屈伸
不得則屨跗筋將憊矣髓者骨之腑也不能
乆立行則掉慄骨將憊矣肺熱病者右頰赤
心熱病者顔先赤肝熱病者左頰赤脾熱病
者鼻赤腎熱病者頥赤病雖未發見其色者
所宜療之故曰療未病之病肺熱病者色白
而毛槁心熱病者色赤而絡脉溢肝熱病者
色蒼而密枯脾熱病者色黄而肉濡腎熱病
者色黑而齒枯
肝主春足厥陰少陽主治其日甲乙肝苦逆
急食鹹以緩之又曰肝病欲散急食苦以瀉
之禁當風肝惡風也
心主夏手少陰太陽主治其日丙丁心苦緩
急食鹹以收之又曰心病欲濡急食鹹以濡
之用酸補之甘瀉之禁温衣熱食心惡熱也
脾主長夏足太陰陽明主治其日戊巳脾苦
濕急食苦以滲之又曰脾病欲緩急食甘以
緩之用苦補之辛瀉之禁濕食飽食濕地濡
衣脾惡濕也
肺主秋手太陰陽明主治其日庚辛肺苦氣
上逆急食鹹以泄之又曰肺病欲收急食甘
以收之鹹瀉之禁寒衣飮冷肺惡寒也
腎主冬足少陰太陽主治其日壬癸腎苦滲
急食辛以潤之腠理致液氣通又曰腎病欲
急食苦以堅之用辛補之酸瀉之悴煖無熱
食温衣腎惡滲之辛走氣氣病無食辛甘走
肉肉病無食甘鹹走血血病無食鹹酸走筋
筋病無食酸是謂五禁勿多食也
肺病者喘咳逆氣肩背痛汗出尻陰股膝腨
胻足背痛虚則少氣不能報自耳聾嗌乾矣
心病者胷中痛脅肢滿肋下痛膺背肩脾間
兩臂内痛虚則胷腹大脅下與腰相引而痛
肝病者兩脅下痛引入小腹令人喜怒虚則
恐如人將捕之氣逆則頭痛耳聾頰腫脾病
者身重肌肉萎足不收行喜挈脚下痛虚則
腹脹腸鳴泄食不化
腎病者腸大體重喘咳汗出惡風虚則胷中
痛也
肺風之狀多汗惡風時欲咳嗽喘氣晝日善
暮則甚診在眉上其色白
心風之狀惡風焦絶喜怒診在口其色赤
肝風之狀惡風喜悲微蒼嗌乾喜怒診在目
下其色青
脾風之狀多汗惡風身體怠墮四肢不通微
黄不嗜食診在鼻上其色黄
胃風之狀多汗惡風食飲不下隔塞不通腹
善滿失衣則脹食寒則泄診在形瘦而腹大
首風之狀其頭痛面多汗惡風先當風一日
病其頭痛不可出至其風止則小愈矣


雲笈七籤卷之五十七










雲笈七籤卷之五十八職八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸家氣法
　　　胎息精微論
身不衰老内食太和元氣爲首清凈自錬委
身放體志無念慮安定臟腑洞極太和長生
久視潜氣不動意如流水(前波已去而後波)
(續處不返也)行之不休得道眞矣每日入凈
室守玄元玄元謂存玄門玄中有玄是我命
命中有命是我形形中有形是我精精中有
精是我氣氣中有氣是我神神中有神是我
自然德以形爲車道以氣爲馬魂以精爲根
魄以目爲户形勞則德散氣越則道叛精銷
魂損目勤魄微是以靜形愛氣全精寶視道
德凝密魂魄固守所以含道不言得氣之眞
肌膚潤澤得道之根手足流汗精氣充溢不
飢不渴龜龍胎息綿綿長存用之不勤飲於
玄泉登於太清還年返嬰道之自然至道不
逺近在巳身用心精微命乃延永夫道者或
傳服五牙(五牙者五行之生氣黄庭經云存)
(漱五牙不飢不渴)八方四時日月星辰等氣
思自頂而入鼻而出雖古經所載爲之者少
見成遂亦非食穀者所致行致耳是以服氣
者多不得其訣要徒精勤矣旣得其門復悟
其訣即在精勤不懈矣
　(桑榆子日鳥鶡而至乎天地是不知量彼)
　(五牙八方四時日月星辰等教不爲初地)
　(者設無成也當俟其稍近之時可也)
凡胎息服氣從夜半後服内氣七嚥每一嚥
旣調氣六七息即更嚥之每嚥如水流過坎
聲是氣通也直下氣海中凝結腹中充滿如
含胎之狀氣從有胎中息(氣海中有氣充然)
(後爲胎息之道也)氣成即清氣凝爲胎濁氣
而出(散從手足及髮而出也)胎成即萬疾自
遺漸通仙靈今之學其氣長也或得古方或
授自非道皆閉口縮鼻但貴息長而不知藏
擁閉畜損正氣殊非自然之息但煩勞形神
無所裨益凡服氣之時即須關節通胃海開
納元氣固納畢即關節還閉徐徐鼻出納外
氣自然内外不離胎中氣亦不岀但潜屈指
數息從十至百數從一百至二百三百此爲
小通即耳目聰明百病皆愈若抑塞口鼻擬
習胎息殊無此理也口鼻氣旣不通即畜損
臟腑有何益哉凡餌内氣者用力寡而見功
多惟在安神靜慮不煩不擾則氣道踈暢關
節開通内含元和終日不散膚體潤澤手足
汗出長生之道訣在此矣從夜半後服七嚥
即閉氣但内氣不出鼻口常徐徐出納外氣
内氣都不相雜至五更又服七嚥平旦又服
七嚥都二十一嚥止若休粮者即不限此數
肚空即嚥内氣嚥内氣常滿自無飢渴初似
小難久久習慣自然内外之氣不相混雜也
漸漸關節開通也毛髪踈暢氣自來徃亦不
假鼻中徐徐通外氣也胎息之妙窮於此也
　　　茅山賢者服内氣訣
側卧右脅著地微縮兩足著頭向南面東兩
手握固傍其頥閉取内氣極力開喉嚥之如
此七嚥一吐氣(若病時服氣一咽兩嚥一吐)
(然後一七嚥一吐氣可也)又調息令出入氣
勾準前又嚥都四十嚥乃起坐煉之堅膝坐
兩手相又抱膝閉氣鼓腹二七或三七氣滿
即吐更調息特不得令喘麤調訖又閉氣二
七或三七一吐氣使腹調適乃休或汗出頭
足皆熱此氣遍也即當飽滿三關百節宣通
暢適行之十年登仙老容返少夫舊經皆存
想恐爲煩勞却使心意難行服氣本於胎息
但無思念自合元化之功久久行之當自知
其妙矣僕遊蒙山遇此賢者年可五十已下
其精神清朗頗異於俗因問云貞觀已前遊
此山不道姓名自稱老夫僕遂殷勤拜之蒙
授此訣行之頗甚弘益妙哉妙哉凡欲得道
不死腸中無屎(音滓)欲得長生五臟精明故
黄庭經云何不食氣太和精故能不死入黄
寧陰符云積火可以焚五毒五毒則五味五
味盡可以長生西王母謂武帝曰能益能易
名上仙籍不益不易不離死厄所謂益易者
能益精易形也常法能愛精握固閉氣吞液
則氣化爲血血化爲精精化爲液液化爲骨
常行之不倦精神充滿爲之一年易氣二年
易骸(一本爲易血也)三年易血(一本爲易脉)
四年易肉五年易筋(一云易髓)六年易髓七
年易骨八年易髪九年易形十年道成位居
眞人變化自由即靈官玉女而侍焉
　　　胎息根㫖要訣
古修胎息者尋其所著皆未達於玄門據其
文字所陳悉皆互有得失或云無氣是胎閉
氣不喘是息各執一門未有所趣迷誤後學
疑惑益滋而修生之人性命已殆足可悲哉
余今所得實爲簡易將來學人保而深惜夫
云服氣即胎息之妙用也切在分析内外氣
及在臟腑之氣統一身之所生不可得而知
也此氣須日日生之凡麤氣在榮衛之中爲
喘鳴之氣氣本麤者命促氣本細者命長衆
氣在臟腑之内爲運動之氣此兩者並非修
服之氣其胎息者是天地陰陽二氣初結精
之氣氣結而爲形形旣成立則精氣光凝爲
雙瞳子雙瞳子者即父之精氣號爲純陽之
精故能鑒視萬物又受母之陰氣而成玄牝
者即口鼻也是知形爲受氣之本氣爲成形
之根則此二氣爲形之根蒂者也根蒂旣成
則能隨母呼吸綿綿十月胎體成而生故修
養者効之夫云復其根本此胎息之要也古
皆云氣海者爲氣之根本此說非也爲不知
其所止是以復之無益古仙皆口口相受非
著於文字之中蓋欲貽其同志所謂根本者
正對臍第十九椎兩脊相夾脊中空處膀胱
下近脊是也名曰命蔕亦曰命門亦曰命根
亦曰精室男子以藏精女子以月水此則長
生氣之根本也今之所復其根本修其所生
斯則形中母子何不守之夫氣爲母而神爲
子氣則精液也氣無形質隨精液以上下但
先立形則因形而住氣爲其母而子不捨母
則依母而住神氣住形中故能住世長生久
視故修生之人常令神與氣合子母相守自
然玄牝無出入息也莊周云眞人息以踵言
其息深深也老子經云深根固蒂是爲復命
此乃命門元氣根本之㫖也將來君子勿得
輕泄耳
　　　胎息雜訣
一經云但徐徐引氣出納則元氣亦不出也
胎息者然内外之氣不雜此名胎息然用功
之人閉固内氣訖亦鼻中微微通氣徃來便
令不至咽喉而返氣則逆滿上冲不可抑塞
如此即徐徐放令通暢候氣調即復閉之切
在徐徐鼻中出入勿令至喉極力抑忍爲之
須臾忽然自得調暢内外泰矣(此蓋關節開)
(毛竅通故也)到此即千息亦不倦矣又胎息
之妙切在無思無慮體合自然心如死灰形
如枯木即百脉暢關節通矣若憂慮百端起
滅相繼欲求至道徒費艱勤終無成功(桑榆)
(子曰有苦惱之氣有貪惡之氣諸如此類皆)
(邪氣横中能爲元氣之關防亦猶小人當路)
(則君子無所逞其才也)此道至微至妙出塵
之士方可爲之未離名利之間徒勞介意(桑)
(榆子曰縱未出塵但能使心不亂不見可欲)
(則可矣)
一經云嚥氣滿訖便閉氣存想意如流水前
波已去後浪續超凡胎息用功後關節開通
毛髪通暢即依此但鼻中微微引氣相從四
肢百脉孔出徃而不返也後氣續到但引之
而不吐也切在於徐徐雖云引而不吐所引
亦不入於喉中微微而散如此内氣亦不下
流散矣
　　　尹眞人服元氣術
夫人身中之元氣常從口鼻而出今制之令
不出便滿丹田丹田滿即不飢渴不飢渴蓋
神人矣是故人之始胎不飲不啄不飲不啄
故無出入息即元氣復元氣復即長生之道
機也所以然者謂氣在丹田中諸臟不隔周
流和布無所不通以其外不入内不出全元
氣守眞一是謂内眞之胎息也始生之後則
飲食飮食之後即腑臟實腑臟實即諸臟相
隔諸臟相隔即丹田氣亡其本也居乎臟腑
之上行乎心胷之中數寸徃來安得長久是
以未終其分已有枯首蹇足槁形喪氣之患
所以至人有已見乎故復其氣還其本使得
延年長生者也夫服元氣先須澄其心令無
思無爲恬澹而已故知絶粒者乃長生之徑
路服氣者爲不死之妙門深信不疑力行無
倦經曰綿綿若存用之不勤術曰因其出息
任以自然而出未至半口鼻俱關徐徐而已
氣即上行即舉首以聲嚥之矣仰息左覆息
右(其注在調氣篇載)以氣送通下胃氣(又云)
(以意引氣送之至胃胃中氣轉流下方至丹)
(田丹田滿即流達於四肢也)轉下流至丹田
又從容如初咽下咽下餘息息即丹田不隔
丹田不隔即入四肢以意運行即流布矣大
底氣息不欲出於玄牝但令通流須出皆須
調適不得麤喘也若隔氣未達丹田雖欲强
爲終難致矣是以初服者皆多防滿但資少
食必在勤行勤心行即氣自流轉自然之功
著矣所謂飮自然以御世朝神以入微始乎
三五成乎七九若斯道者豈虚語哉謂氣入
腹中皆三處有隔初學之者先覺胃中防滿
噫氣不休但少食爲之即覺通於生臟後自
覺到丹田然始覺氣周行身中身中調暢即
神明自然致矣故須居於靜處尅意行之功
業若成所在可也如其妄動氣即難行初作
之時先覆仰凡一日一夜限取四時四時不
虧即氣息相接氣息相接即丹田實丹田實
即任意行之中間停歇亦得其四時謂寅午
戌子時也用仰勢法低枕卧縮兩肩兩膝伸
兩手著兩肋用覆勢法以腹著床以被搘胷
手足並伸其仰嚥即令氣從左下覆嚥令氣
從右下嚥氣之時皆令作聲有津液來亦須
别嚥乃須出息氣之若用入息即生風隨入
不可不愼之嚥氣中間即别任意休息待心
喘俱定然後乃可復爲之初用氣時必須安
穩坦然無事氣則流通若心有所拘即窒塞
不流注也愼無疑慮亦勿畏其敗失亦勿慮
其不成但謀進取勤勤之功稍稍之効自然
至誠感神神明自至矣夫服氣斷穀不得思
食未能自靜切須捺之若渴或熱即煑薛荔
湯飮之即定湯中著少生薑或煎薑蜜湯亦
得如覺心中滿悶即咬嚼些甘草桂心五味
子等並妙但服氣不失其節即氣自盈滿縱
出入行人事或對賓客語言談話種種運爲
百無妨廢及成之後更不服氣氣亦自足窮
神極理妙不可言須食即食須休即休復食
復氣唯意所在每日飲少許酒引氣切愼果
子五辛邪蒿葫荽芸薑椿等此物深亂人氣
愼勿食之如能至心三七日中可以内視五
臟歷歷在目神清形靜行之七日其効驗也
已自知之更須專精二十日來不食即腹中
盡腹中盡之後喫一兩杯煑菜苜蓿芥菘蔓
菁及枸杞葉葵等並著少蘇油醬醋取味食
之勿著米麪所欲腹中谷氣盡耳更四五日
除菜喫汁又三數日後即緫停之可三十日
即自見矣所謂不寒不熱不渴不飢修行至
此世爲神人即吾道成矣
　　　服元氣法
服元氣於氣海氣海者是受氣之初傳形之
始當臍下三寸是也嬰兒誕育時惟臍帶與
母胞相連其帶空中如管則傳氣之所形從
此漸凝結也人欲長生必修其本樹欲滋榮
必固其根人不知根本外求修助萬無一成
氣海者與腎相連屬壬癸水水歸於海故名
氣海氣以水爲母水爲陰陰不能獨生成必
以陽相配心屬南方丙丁火是盛陽之主旣
知氣海以心守之陽旣下臨陰即上報是以
化爲雲霧蒸薰百骸九竅無所不達亦能爲
津液如甘雨以潤草木正氣流行他氣自匿
用久轉微意思則久矣初用與已成不得同
年而語凡氣困者身皆有疾沉結在内或醫
藥不能療尤須精誠併去外想閉氣於氣海
以手於臍下候之氣應之候衝容如喘如觸
或鳴或痛如掣如物動於掌下亦須靜候之
兼以目下注是陽氣照陰陰氣騰上又能爲
津液也如此久久鼻中喘息都無出入只覺
氣海中時動用耳初用意時須平卧去枕小
努氣海便得滿腹作意勿令至心肺至即心
悶妨塞即不能下照下照是心守海也良久
元氣遍身無處不暖每關節難通若至腰關
尤難過之當稍以氣閉努之三兩間突然便
過過後即氣常至腰踵莊子云息之以踵是
也已後筋骨常欲動用每動有聲是氣到無
擁常能如此長生道也竊用其道不授口訣
反受其病凡欲鼓腹不在入氣是要訣欲過
腰關當側卧縮兩脚兼拳兩手偃腰極努如
此即不覺通也不然終成閉塞若能常用不
絶雖在衆中密爲之用心令熟外事不擾尤
爲佳也若膈上並頭面間有疾處即上攻之
尋常即下至踵及氣海中微微用之息自消
矣久候液當滿口如逆喫物下消用之隨盡
每用氣後必須微調息使散若不散他日爲
瘡腫終不爲佳須先以意在疾處攻擊之徐
徐用意攻擊令散疾差已後即不得注令留
滯當遺通遍身微微如霧露是其常也收散
俱歸海中閉目爲想開目爲存存則不專乃
著著則氣滯覺應則止謂之常覺覺而味謂
之滯候應專靜謂之守流液滿口謂之報報
與應一也朝飮少酒暮食少麪不可多之
　　　胎息口訣(并序)
序曰在胎爲嬰初生曰孩嬰兒在腹中口含
泥土喘息不通以臍嚥氣養育形兆故得成
全則知臍爲命門凡嬰孩或有初生尚活少
頃輒不收者但以煖水浸臍帶向腹將三五
過即蘇乃知臍爲命門信然不謬修道者欲
求胎息先須知胎息之根源按而行之喘息
如嬰兒在腹中故名胎息矣乃知返本還元
却老歸嬰良有由矣綿綿不閑胎仙之道成
焉故先序經紀體用兼明備矣
凡欲胎息先須於靜室中勿令人入正身端
坐以左脚搭右脚上解緩衣帶徐徐按捺肢
節兩手握固於兩腿上即吐納三五過令無
結滯滌慮清閑虚心實腹左右徐徐揺身令
臟葉舒展訖還徐徐放著實即鳴天鼓三十
六過漱滿華池然後存頭戴朱雀脚履玄武
左肩有青龍右肩有白虎然後想眉間一寸
爲明堂却入二寸爲洞房却入三寸爲丹田
宫(亦名泥丸宫)宫中有神人長二寸戴青冠
披朱褐執絳簡次存中丹田(中丹田心也亦)
(名絳宫)中有神人亦披朱褐次存下丹田(在)
(臍下二寸半紫微宫亦名氣海也)中有神人
亦披朱褐(桑榆子曰金剛經云如來說諸相)
(具足即非諸相具足彼所以立相生名者以)
(爲戒潔之階也夫神豈止於上豈住於下豈)
(留中間舒澤彌乎大千挈之亦復無物若隨)
(跡觀相隨相强名常河之沙詎足以筭數夫)
(神也變化不測寧豈如九品郞執笏兢不出)
(局門哉)次存五臟從心起遍存五臟六腑存
五臟中各出本方氣及三丹田中素雲合爲
一氣於頭後出煥煥分光九色上騰可長三
丈餘想身在其中此時即口鼻俱閉心存氣
海中胎氣出入喘息只在臍中如氣急即鼻
中細細放通息候氣平還依前用心存之以
汗出爲一通亦不限過數如體熱悶即心存
氣遍身出如飯甑中氣此名滿息乆乆行之
入玄菽中出妙默中再咽洞觀形中五臟六
腑及大小腹胃受一二升如黄土色脾長一
尺二寸在胃上前後摩動不停停則不和飯
食不消如飯食不消即是不摩矣當須閉氣
以手摩腹一百下即自然轉摩矣次存心心
如紅蓮花未開下垂長三寸上有九竅二竅
在後正面有黑毛莖長二寸半次存肺肺似
白蓮花開五葉下垂上有白脉膜在心上覆
心次存肝肝在心後七葉紫蒼色上有黄脉
膜從左邊第三葉下膽在此也其膽色青黄
長二寸半次存腎腎狀如覆杯黑色却著脊
去臍三寸上小下大左爲上右爲下遍觀一
形三十六位乃三百六十骨節皆有筋纏骨
青白如玉色筋色黄白髓若氷雪有三百六
十宂宂宂之中皆有鮮血如江河池潭也及
見左脚中指第二節是血液上源其中湧出
通流一形一夜繞身三萬六千帀至右脚中
指第二節則化盡所以人若睡必須側卧拳
跼陰魄全也亦覺即須展兩脚及兩手令氣
通遍渾身陽氣布也若如此修行即與經所
言動息善時之義合矣久久行之口鼻俱無
喘息如嬰兒在胎以臍通氣故謂之胎息矣
綿綿不間經三十年以繩勒項不令通氣亦
不喘息喘息常在臍中水底坐經得十日五
日亦可矣以獨行此事功効如前苦覓得眞
更須修道此事乃是一門不可不作也
雲笈七籤卷之五十八





雲笈七籤卷之五十九職九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸家氣法
　　　延陵君修養大略
仙眞經云夫人臨終而始惜身罪定而思遷
善病成方切於藥天網已挂胡可逭耶故賢
人上士惜未危之命懼未萌之禍理未至之
病也修眞之品有三上年中年下年上年者
二十三十也中年者四十五十也下年者六
十七十也上年者早悟大道識達玄微體壯
骨堅筋全肉滿從容履道無不成功中年者
悟道已晩筋肉骨髓各有其半處在進退如
日中功下年者骨髓筋脉十有二三猶可補
修如日暮功矣八十已上者罪位已定無可
救之法腦竭髓盡萬關乾枯神謝氣亡尸行
鬼步(桑榆子曰尸以喻無知鬼以喩有知而)
(非人情者行惟尸行步惟鬼步且行且步運)
(之者誰則知元氣尚在但以減耗降於涸矣)
(若逢至人或得大藥譬持盈車之焦蓬𤑔將)
(鑪之餘焰亦可以致其赫然而熾矣此言無)
(可救者只謂氣功已晚自我之事不及矣若)
(遇玄聖而救則死生其肉骨起仆荑枯何爲)
(而不可況彼尚爲物也)先賢上士知風燭之
倏忽用攝志褫情舍榮棄俗奉身歸道不與
物傷道氣也氣者身之根也魚離水必死人
失道豈存是以保生者務修於氣愛氣者務
保於精精氣兩存是名保眞也人有三丹田
上元中元下元是也上元丹田腦也亦名泥
丸中元丹田心也亦名絳宫下元丹田氣海
也亦名精門三元之中各有一神(桑榆子曰)
(精化爲氣氣化而神集焉神何物也靈照之)
(名也知之則氣全氣金則神全若元氣充滿)
(百骸孔竅神必備矣必備者無他氣至則神)
(到今人有憂患動中則知見因而暫虧蓋氣)
(權有不至者耳苟心冥氣和其神豈獨三元)
(之中而已哉)精者身之根根者氣之位精全
則氣全精泄則氣泄氣泄則神乘而去之唯
精與氣須全黄庭經云長生至愼房中急何
爲死作靈神泣但當吸氣録子精寸田尺宅
可治生若當决海百瀆傾葉去樹枯失青青
故先覺至於道者莫不因愛氣保精而能全
也夫服氣本名胎息胎息者如嬰兒在腹中
十個月不食而能長養成就爲新受正氣無
思無念汎然凝寂受元氣變化關節臟腑皆
自然而成豈有傅保之流飢渴之備耶及出
母腹即吸納外氣而有啼哭之聲即乾濕飢
飽似有所念即失元氣人能依嬰兒在母腹
中自服内氣握固守一是名曰胎息(桑榆子)
(曰此言失元氣者非也苟納外炁便失元氣)
(即世間無復有生人矣)法華經云須行住坐
卧身心不亂者亦言炁主心心邪則氣邪心
正則炁正今人所舉手動足喜怒哀樂莫不
由心心之動息莫不是炁炁感意意從心心
和則炁全炁全則身全炁滅則神滅神滅則
爲委土矣故醫家先診脉者則候五臟四時
之氣察諸病源始尋方藥人但能察得氣候
口鼻取捨斯須不忘自然五臟和而脉調氣
順也夫人與天地合體陰陽混氣皮膚骨髓
臟腑及榮衛呼吸進退寒暑變異莫不均乎
二儀應乎五行也是知天地否泰陰陽之異
氣亂焉臟腑不調經脉之候病焉因外所中
者百病起於風因内所致者起於氣爲百病
故曰恬憺虚無眞炁從之精神内守病從安
來信哉是故須知形神之理養而全之審内
外之病愼而修之岐伯高曰食氣者則靈而
壽延食穀者多智而限命凡服氣者何求也
以其功至則氣化爲血血化爲精精化爲髓
一年易氣二年易血三年易脉四年易肉五
年易髓六年易筋七年易骨八年易髪九年
易形即三萬六千於身化爲眞仙號爲眞人
矣是以意在玄微理生可測修眞之人又有
三等任時分理其狀不一上等之士本性虚
閑用志清雅發言合道履行無瑕如此之人
有前代之資以石投水無所比之也中等之
人或身居榮録或地勢高逺或巨葉厚姻或
有名有望遲疑進退倏忽虚捐聞道即寤寐
不安思名則終朝不息兩心交戰勝者即全
逡巡之間十失六七矣中等已降二時旣過
蹉跎暮年筋力衰微心神已喪雖食厚禄白
日將傾追念噬臍方即正路此時若能精心
勵志尚可救其一二焉此皆先賢所悲表示
於後幸察根柢生實信心
　　　赤松子服氣經序
序曰天道悠長萬品不齊人生爲貴陰陽同
階天道坦坦修之不迷世何顓愚相隨徘徊
生不及踵性命殞頽存亡相感哭泣悲哀何
不服氣與仙同棲經曰福莫尚生禍莫大死
子欲長生腸中當清長生不死腸中無滓生
則昇仙死化爲鬼仙昇太清死歸土底是以
食穀者智食炁者神故曰休粮絶食爲生道
陰陽還精爲重寶能常行之永壽考何爲恣
欲自使老千金送葬無億兆悲呼哭泣自懊
惱豈若無爲服氣好修之不釋昇天浩然小
人居世狂愚急急求榮愛寶貪名好色疲勞
精神破散氣力雖獲富貴凶命居側命若朝
露間不容息不能知之服氣不食爲道也
　　　神仙絶穀食氣經
經曰夫欲學道神仙食氣之法常以春二月
三月九日十八日二十七日若甲辰乙巳丙
辰丁巳王相成滿日可行氣也夫欲行氣起
精室於山林之中隱靜之處必近甘泉東流
之水向陽之地沐浴蘭湯以丹書玉房爲丹
田方一寸(玉房在下三寸是也)精念玉房内
視中丹田内炁致之於下丹田又先去鼻中
毛偃卧兩足相去五寸兩臂去身亦五寸瞑
目握固(握固嬰兒之拳)蒲蒻爲枕高三寸若
胷中有病枕高七寸病在臍下可去枕旣行
氣不復食生菜五辛及葷也諸欲絶穀行氣
法食日減一口十日後可不食二日三日腹
中或悁悁若飢取好棗九枚苦方寸术餅九
枚食之一日一夜不過此也不念食者勿噉
也飲水日可五勝亦可三勝勿絶也口中恒
含棗核令人愛氣且生津液故也經曰道者
炁也愛氣則得道得道則長生精者神也寶
精則神明神明則長久行氣一名鍊氣其法
正强卧徐漱醴泉嚥之(醴泉者華池)以鼻微
微内炁徐引之莫令大極滿入五息已一息
因可吐也一息屈指數之至九十息若身大
煩滿者可頻伸頻伸訖復行之滿四九三百
六十息爲一竟爲之久久衆病自除吐氣旣
還欲吸之時先復小吐微微徃來如是再三
更鼻引之不爾者令人氣逆凡内氣則氣上
昇吐氣則下流久自覺氣周於身中若行氣
未定意中疲倦便鍊氣以九十息爲一節三
九二百七十息爲一竟行氣令胓胓滿藏無
令氣大出閉氣於内九十息一嚥嚥含未足
者復滿九十息三九自足莫頓數也當念氣
使隨髪際上竟及流四肢自然下至三星(玉)
(莖二卵)是經曰行氣常以月一日至十五日
念氣從手十指出十六日盡三十日念氣從
足十指出久之自覺氣通手足行之不止身
日輕强氣脉柔和榮衛肢節長生之道在於
行氣靈龜所以長存服氣故也諸行氣之後
或還欲食者初飲米汁粥日增一口漸加之
十日之後可食淖飯勿致飽也經曰行氣之
法初爲之時多不和調令人欬逆四肢或冷
旣行之久日自益也四九三百六十息身如
委衣骨節皆解久久乃覺氣行體中經營周
身濡潤形體洗滌皮膚五臟六腑皆悉充滿
百病除去凡初行氣之時先安其身而和其
體若氣與競爭身不安者且止和乃行之氣
至則形安形安則鼻息調和鼻息調和則清
氣來至清氣來至則自覺形熱自覺形熱則
頻汗出旦勿便起在安徐養之務欲其久諸
行氣皆無令意中有忿怒愁憂忿怒愁憂則
氣亂氣亂則逆思一則正氣來至正氣來至
則口中甘香口中甘香則津液多生而鼻息
微長鼻息微長則五臟安五臟安則氣各順
理如法爲長生久壽行之法以鼻微微引氣
内之以口吐之此爲長息内氣有一吸也吐
氣有六呼也吹也嘻也呵也噓也咽也凡人
之息一呼一吸無過此數行道之法時寒可
吹時温可呼吹以去熱呼以去風呵以去煩
嘻以下氣噓以散滯咽以解極夫人之極率
多噓咽噓咽者長息之忌也道家行氣之所
惡也
　　　太無先生服氣法
夫形之所恃者氣也氣之所依者形也氣全
即形全氣竭即形斃是以攝生之士莫不煉
形養氣以保其生未有有形而無氣者即氣
之與形相須而成豈不皎然余慕至道備尋
經訣自行氣守眞向三十餘載所聞所見殊
未愜心大歷中偶羅浮山王公自北嶽而返
倚策高郵依然相顧余奇之異人延之與語
果然方外有道之君子也哀余懇至見授吐
納皆一二理身之要道也心思罔極非言詞
所能盡每云道之要法不在經書悉傳口訣
其二景五牙六戊諸服氣皆爲外氣外氣剛
勁非從中之事未冝服也至如内氣已正是
曰胎息身中自有非假外求不得明師口訣
徒爲勞苦終無所成今所撰録皆承師之㫖
要以申明之諒非愚蒙所自裁王公常謂余
曰老君云我命在我不在天地又曰吾與天
地分一氣而自理焉天地焉能死吾斯眞言
要訣也修奉之士宜三復之參承誘訓敢不
佩服有偶得此訣者愼勿輕傳無或泄露以
致其殃耳修眞服氣法每日常卧攝心絶想
閉氣握固鼻引口吐無令耳聞唯是細微滿
即閉使足心汗出一至二數至百已上閉極
微吐之引少氣還閉熱即呵之冷即吹之能
至千數即不須粮食亦不須藥時飲一盞酒
或水通腸耳數至五千則隨處出入有功當
自知也則有入水卧功矣夫服食養生貴其
有常眞氣旣降方有通感豈有縱心嗜慾而
望靈仙羽化必無此事也但仙人至士功行
未滿尚不能致況凡俗人乎但信老人言勤
行之即當自知矣
　　　墨子閉氣行氣法
老子曰長生之道唯在行氣養神吐故納新
出玄入玄呼吸生門其身神不使去人即長
生也玄者有上下謂鼻中口陰也鼻口陰亦
謂之生門矣老子曰生不再來故遵之以道
道者氣之寶寶氣則得道得道即長生矣神
者精也寶精則神明神明則長生氣行之則
爲道也精存之則爲寶也行氣名鍊氣一名
長息其法正偃卧握固漱口嚥之三日行氣
鼻但納氣口但出氣徐縮鼻引之且莫極滿
極滿者難還初爲之時入五息已一息可吐
也每口吐氣欲止輒一嚥之乃復鼻内氣不
爾者或令頻凡内氣則氣上昇吐氣則氣下
流自覺周身也行氣常以月一曰盡十五日
念令氣從手十指出十六日盡月晦念氣從
足十指出若行之能久自覺氣從手足通則
能閉氣不息便長生矣凡欲行氣先安其身
而和其氣無與意爭若不安和且止和乃爲
之常守勿倦也氣至則形安形安則鼻息鼻
息則調和調和則清氣來至清氣來至則自
覺自覺則形熱形熱則汗出且勿使起則安
養氣務欲其久當去忿怒愁憂忿怒愁憂止
則氣不亂氣不亂則正氣來至正氣來至則
口内無唾而鼻息微長鼻息微長則五臟安
五臟安則氣各順其理百病退去飮食甘美
視聽聰明形體輕强可長生矣夜半至日中
爲生氣從日中至夜半爲死氣當以生氣時
正偃卧冥目握固閉氣息於心中數至二百
乃口吐出之日增數如此身神具五臟安能
閉氣數至二百五十即絳宫神守泥丸常滿
丹田數至三百華蓋明目耳聰舉身無病邪
不復干玉女使令司命著生籍矣
　　　太清王老口傳服氣法
此卷口訣並楊府脫空王老所傳授其脫空
王老時人莫知年歲但見隱見自若或示死
於此即生於彼屢於人間蟬蛻轉脫故時人
謂之脫空王老也多遊楊府自言姓王亦不
知何處人耳每逢志士即傳此訣云秘妙方
若傳非其人自招其咎此卷並學有次第志
人口訣非初學法也爲當學人初兼食服以
此屢言食物且食氣秘妙切資斷食使穀氣
併絶但能精修此法知騰陟道不逺耳凡人
腸中三處有隔即心有隔初學服氣者皆覺
心下胃中滿但少食久作之自覺通下生藏
下有隔即覺腸中滿久而作之自覺到臍下
丹田中然後始覺氣周行身中遊行猶自未
入鳩中後覺鳩中氣出即能與人治病也初
學時必須安身閑處定氣澄心細意行之久
而不已氣入腸中即於行住坐卧一切處不
妨胃中氣未下入腸中來即不得作難成初
服氣皆須因入息時即住其息少時似閉滿
其息出時三分可二分出還住少時嚥之嚥
已又作至腹中滿休必須日夜四時作爲初
學人氣未入丹田還易散意欲得氣入丹田
未間縱不服氣亦氣不散四時者朝暮子午
時是也心裏滿但不服氣咬少許甘草桂亦
得其滿即散丹田未滿亦不到滿也元氣下
時自然有少悶也秘之勿妄傳非其人也
　　　曇鸞法師服氣法
初寬坐伸兩手置膝上解衣帶放縱肢體念
法性平等生死不二經半食頃閉目舉舌奉
腭徐徐長吐氣一息二息傍人聞氣出入聲
初麤漸細十餘息後乃得自聞聲凡覺有痛
癢處便想從中而出但覺有異漸漸長吐氣
從細至麤十息後還如初或問曰初調氣何
意從麤而漸細將罷何意從細而入麤鸞答
曰凡行動視盼飮食行坐言語是麤(也桑榆)
(子曰凡修氣學者未服及服罷於飲食言語)
(蓋常事也鸞公欲使兩相接會不令其首尾)
(陡異也)凡睡寤後復如前繫念如虎銜子莫
急莫緩不問寒温室中先凈所住使心不亂
靜其腠耳又曰四大不調何以察之當於唇
口察之冷爲風增熱爲火增滑爲水增澁爲
地增不冷不熱不澁不滑爲調和又聲爲風
增動爲喘增癢爲熱增涎爲水增不聲不喘
不癢不涎爲調和又心煩爲熱結憂悸爲喘
結志蕩爲水結不煩不亂不悸不蕩爲調和
四大不調有二或外或内寒熱飢虚飽飫疲
勞爲外起名利喜怒聲色滋味念慮爲内起
凡氣節量一任自然綿綿若存用之不勤而
已但能不以生爲生乃賢於養生也(桑榆子)
(曰諸經皆言吐納不欲自聞其聲而鸞皆言)
(吐麤而漸細後細而漸麤始其疑之及覩下)
(文云一任自然則知闢麤細之漸行是爲最)
(下乘者設不欲使之與自然爭力也然必以)
(微細自不聞聲爲上從細微而至無息即胎)
(息之理盡矣恐學者功至之後猶拘牽文字)
(薯於麤細先後之門返與自然爲敵艮可哀)
(也如此又焉得不爲之明辯)
　　　達磨大師住世留形内眞妙用訣
吾昔於西國授得住世留形胎息妙師名寶
冠傳吾秘訣問曰今欲東遊震旦及諸國土
弘傳心地密法其諸國土人多遇寒暑爲灾
患所傷例皆死喪意欲擬向此土弘傳心法
願求留形不爲灾患疫疾所侵長能住世留
形不死不知得以否師云得又問曰云如何
即得師云夫所生之本始胎息即是神與精
氣相合凝結能變化爲形者即是爲受之本
本氣是人有之根氣因神而生形因氣而成
形不得氣無因得成氣不得形無因爲主原
其所禀之時伏母臍下混沌三月玄牝具焉
(玄牝者口鼻也)玄牝旣立猶如瓜花闇注母
氣終於此也在胎之日母呼即呼母吸即吸
綿綿十月氣足形圓神備識全遂解胎而生
矣悲夫母唯知貪悅其子不知自損其軀母
旣傷殘只爲分形減氣爲子之因其子生於
十月情見於外變嬰孩子指頥能笑者先聖
垂義以爲失道而後德即人喪朴之本議(云)
(子成母衰也)此其世人不知母養其子子成
母自衰矣故知我釋迦文佛令孝敬父母及
報養育乳哺之恩謂此故也嗟乎世人不知
於道意逐外縁不知胎息之術住世留形之
本如有後學者但能心不縁境住在本源意
不散流守於内息神不外役免於勞傷人知
心即念氣之主氣即形之根形即氣之宅神
形之具令人相因而立若一事有失即不合
於至理何能久立焉但凡夫之人年二十口
好滋味心懷喜怒目眩五色耳耽五音身貪
欲樂意逐外縁役智運神間不容息如此之
流則晝夜未魯暫息原朴之根蕩然而盡令
以形凋氣散命絶形枯魂被惡業所牽宅舍
因而無主故知心靜即神悅神悅即福生福
滿即道增圓明益智明妙旣通心有照用即
能用而無用故聖人知外用而無益所以返
本還源令以握胎息之機即長生不死其理
昭然故論云形中之子母云何長守智者能
守壽命得長久即知神爲氣子氣爲神母神
行神住即氣行氣住心能主氣識憑氣住若
要長生神氣相合主心不動念無來無去不
出不入湛然常住但於此修行合眞道路勤
行之莫極言數玄牝之門長生之户若能雙
行慈悲甘露外施救物人天福祚不思外物
不視外色不聽外聲不耽外慾不嗜外味常
令心神魂魄意識長生神氣相合循環臟腑
之内御呼吸應上下久久修習即神氣自明
神氣旣明即可照徹五臟五臟氣和即可使
神氣通於四肢故聖人三日内視專注於一
心神充化之綿綿存之久而不斷可通流五
臟四肢斯言可推而得理也但凡俗之人神
與氣各别如此之流不可稱令若不知子母
相守氣雖呼吸於内神常勞役於外遂使神
常穢濁而神不清神旣不清即元和之氣漸
散而不能相守也道人常用之而不知根本
以形神爲主若人不知守於内而守於外自
然令宅舍虚危漸見衰壞矣況非道之人勞
神役思無一息神氣注於氣海之中而欲望
其長生豈不逺乎若知神氣之所生者即心
之主者即修於一了然可見矣苦不知氣之
所生任運呼吸役役尋文者唯得通調於氣
理於五臟六腑及能消化飲食五穀而已焉
能返魂還魄塡血益腦者哉則凡人呼吸與
聖人殊凡人息氣出入於咽喉聖人息神氣
常在氣海氣海即元氣之根本也所居之處
也即臍下合太倉亦爲子宫爲氣海即子母
相合道人能守之綿綿不絶此是返本還源
歸本生之處而堅住凝結不化不散此即皆
其義也不敗神識多靜即自然長生留形住
世要妙之眞訣也師曰若住自然之息神御
氣即鼻無出息令爲眞胎息也凡夫之人二
境相覩之後即情慾動情慾動即精氣悉下
降於莖端而下洩之皆爲情慾所引制御不
得遂有畎澮之憂衰喪其本也
　　　項子食氣法
項子曰人能清凈安和自然者十月通矣或
一年或二年通或三年乃通其不能通者不
能得道適可長生壽老延年也又曰人之才
能靜於三軍之中虎狼之間有千人之才能
靜室家之中有百人之才能靜於市道旁有
十人之才靜於山澤之中有倍人之才此凡
器之人終不知也凡此多者則能清凈靜者
能斷情慾斷情慾者則能絶房室絶房室則
能休糧休糧則能保愛氣能保愛氣則德應
自然德應自然則十月通矣十月通者謂上
士也中士或三年而通下士才薄九年乃成
其才倍人皆不能通聞之不信語之無益此
則土人行尸矣所謂經言下士聞道大笑之
者也常以清旦鼻内氣嚥之經行勿休口口
吐之所謂食生吐死可以長生從夜半至日
中爲生氣日中後至子時前爲死氣常以生
氣正生時仰眠瞑目閉口屈十指置握固不
絶息於心中數至二百乃以口吐氣出之增
息如此則身神具生五臟安矣
　　　張果先生服氣法
每日常偃卧攝心絶想閉氣握固鼻引口吐
無令耳聞唯是細微滿即閉使足心汗出一
至二數至百已上閉極微引少氣還閉熱呵
冷吹能至一二千即不用糧食不須藥物時
飲一兩盞好酒或水通腸耳數至五千則隨
處出入有功當自知也則可入水卧矣夫服
食養生貴其有常眞氣旣降方有通感豈有
縱心嗜慾而望靈仙羽化必無此事也且仙
人功行未滿尚不可致而況凡俗乎但信老
人語勤行之則當自知凡氣不通冷熱遲疾
耳極遲極熱極疾極冷皆非道也
　　　申天師服氣要訣
取半夜之後五更已來睡覺後以水漱口仰
卧伸手足徐徐吐氣一二十度候穀氣消盡
心靜定後即閉氣忘情將心在臍下丹田氣
海之中寂然不動則咽氣三兩度便閉氣使
心送向丹田中漸覺氣作聲下入氣海中幽
幽然是氣行之候也良乆待氣行訖又開口
吐氣徐徐又閉口而咽之如是三二十度皆
依前法覺氣飽即冥心忘情清息萬慮久久
習之覺口中津液甘香食即有味是其候也
凡欲行此道先須忘身忘本守元抱一兀然
久之澄定而入玄妙之要在於此也
　　　王眞人氣訣
每四更後五更初當處靜室居一床叠雙足
面東端坐先作導引以左手握固右手虎口
臺首並仰盡力後却以右手握固左手虎口
復如之訖即交手掌向外三引訖又左右手
搘頥三交手搭頭左轉三右轉三左展拓空
三右展拓空三當面虛拓地三背手虛拓空
三此爲導引法導引竟然後自思神(先叩齒)
(自呼己名然陰念五臓三焦及三魂七𩲸頭)
(面手足一身諸神令輔形體也)又前思太陽
(日也)後思太陰(月也)左存青龍右存白虎思
頭戴朱雀足履玄武(此存想四神也)又存想
七政配合五臟所謂肺魁肝𩲃心𩵄脾䰢膽
魓左腎𩳐右腎魒當想眞君降其本臟仍須
密念七過次想二十八宿周遍形體以輔七
政依此法數之先從左手腕起角左肘亢左
肩氏房右胯心右膝尾右足躁箕却從右手
腕超斗右肘牛右肩女虛自心至左胯危左
膝室左足踝壁又却從右足以踝起奎右膝
婁右胯胃至心昴自心至左肩畢左肘觜左
手腕參又却從左足踝超井左膝鬼左胯柳
至心星自心至右肩張右肘翼右手腕軫又
自左手腕超角宿至右手腕帀軫宿凡一十
三處存想象一年之有閏計兩度交互數之
一十二處皆存兩心一處獨存四宿都
計二十八宿凡存想五臟六腑三魂七𩲸四
神七政二十八訖即吐出衆雜死濁之氣然
後閉口從鼻左孔納其生清之氣内想冥目
想此氣綿綿下至丹田方周流通傳汩汩作
聲氣滿即再吐出切不得令自己耳聞如此
十過止此即王眞人法也
　　　大威儀先生玄素眞人要用氣訣
凡用氣法先須左右導引令骨節開通筋柔
體弱然後正身端坐吐納三過使無結滯靜
慮忘形令氣平息良久徐徐先以口吐濁氣
鼻引清氣凡此六七過此名調氣調氣畢即
口鼻俱閉虚含令氣滿口即鼓口十五過已
上更佳如嚥一大口水入腹中直以心存至
氣海中良久更依前法咽之但以腹飽爲度
亦不限過數然後虛心實腹閉口以手左右
摩腹上令氣流行即鼻中細細放通息勿令
喘麤恐失中和然後正身仰卧四平著床枕
枕高低與身平兩手握固展手離身四五寸
兩脚亦相去四五寸然後鼻中息收即口鼻
俱心存氣行遍身此名運氣如有病即心存
氣偏注病處如氣急即鼻中細細放通息口
不開候氣息平還依前法閉之揺動兩足指
及手指並骨節以汗出爲度此名氣通即徐
徐收身側卧拳兩脚先左邊著地經十息即
轉右邊著地亦十息此名補損依此法服經
一月後行立坐卧時但腹空即鼓咽之不限
時節如喫飯了即喫空飯一兩口和水嚥下
此名洗五臟即以清水熟漱口虚心實腹令
臟腑葉舒展咽之令五臟不停五味氣訖即
以口先吐濁氣鼻引清氣不限多少盡須放
之如下洩一濁氣出還鍊一口和氣補之若
尋常喫飯飲茶此皆外氣入當須入口便合
口口旣合所入外氣即於鼻中出也鼻中却
入氣即是清氣也常須合口喫飯不令口中
有氣入入即是死氣凡人言語口中氣出必
須却於鼻中入此常行吐納也行住坐卧常
須揺動脚指此名常令氣得下流常行此事
動靜念之如節候不精忽有外氣入腹即覺
微痛可以摩腹一百下氣即下泄也氣或上
必不得出抑之使下此名理順忌破氣物及
生冷黏膩等物不宜喫動氣冷物如依此法
不闕常行九年功成履空如履實履水如履
地
　　　王說山人服氣新訣
子夏曰食氣者神明而壽黄庭經云玉池清
水灌靈根審能修之可長存釋氏止觀其有
用氣療疾法是知氣之與液遞相通潤也古
經法皆有時節行之今議食氣不復以時節
也液則時時助氣使調滑也所論食氣皆内
氣也嚥之代食耳液者嚥之代漿耳上食新
氣下泄舊氣使推陳而納新也嚥氣不必飽
滿下泄不必常出但得無臭即自平定嚥氣
不必常嚥但氣清則腹内自平夫然不須嚥
矣初學之時覺飢即食食時不覺飢即由氣
矣若食常以一嚥兩嚥壓之則食易消食漸
消如嚥數至食消氣自調若覺腹中氣小妨
即或行或卧東轉西側以意想驅逐之使下
若未下不得急性忙迫但以意從容之不久
自泄也食氣時若欲上噫但任意出必不得
抑之也(桑榆子曰夫功淺多噫蓋由乍服所)
(得眞氣尚少疳氣必多不正而多命宫不受)
(則宜常有出者又初服之時所嚥者徃徃不)
(到氣海則無所歸投返上爲噫也若得内氣)
(又不入到氣海自然無如著功多時忽復噫)
(者不是傷多即是外氣誤入也)欲下出任下
出必不得祕之在細意自審也消息盈虛久
而自得其妙矣宜行步兼小導引引亦不得
頻爲之世間諸事皆自細意斟酌之有諸疾
則絶粒三數日輕則一日兩日更輕即絶一
頓亦得若疾在上驅之在下以意想下驅之
若在四肢及左右側並以想驅逐之則愈矣
大都不得閉氣若閉氣即疾生所食物冝潤
暢寒暑皆適冝也瘴瘧時但絶粒數日靜居
則差矣
　　　嵩山李奉時服氣法
每欲服氣如嬰兒吮乳氣息似悶即嚥之依
前吮嚥大悶即放令口出甚須微細每嚥使
心送之至臍下有病亦使心送至病處當服
之時第一須閉目專意握固新欲服之安神
氣然後爲之先須導引令四體舒緩然爲之
卧服勿枕枕舒手足安定如病重氣甚悶頻
蹙上至極仍便握固咽氣氣行聲從耳中出
即得矣秘之秘之此爲内氣無問早晩晴明
陰晦須服即服大都得晴明時大精若服外
氣即有生氣知之十年服之五日不服即無
益矣每日五更午時服第一服了須攝鍊兼
以手按之勿令心腹下硬


雲笈七籤卷之五十九












雲笈七籤卷之六十職十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸家氣法
　　　中山玉櫃服氣經
　　　　　　(碧巖先生撰黄元君注)
録神誠戒序第一
昔大黄帝君(太古無名云大黄帝君者則黄)
(帝有熊也)會羣仙於崆峒山問道於廣成子
曰夫人養生全眞遊觀於天庭間止息於洞
房中得與衆聖齊群駐童顔而不敗者則何
法最寶廣成子曰夫人以元氣爲本本化爲
精精變爲形形雖好生欲能竭之故欲不可
縱縱之則生虧制之則生盈盈者精滿氣盛
百神備足夫有死必有生有生必形虧虧盈
盛衰物之常理(日中移月滿虧樂極哀來物)
(盛則衰有生即死是天地之常數也聖人智)
(通萬物以法堅身在養育之門無犯形本則)
(合於化元之道者也夫人體内有百關九節)
(百關者號百禄之神爲九節之用九節者一)
(掌二腕三臂四膊五項六腰脊七腿䏶八脛)
(踝九腦是謂九節也)合爲形質洞房玉户紫
宫泥丸丹田以處泊(古文作措薄今論神炁)
(棲息故宜處泊洞房等皆天庭三田神正泊)
(處也)百神守衛六靈潜䕶(百神者百節之神)
(守固榮衛保護五臟藏亦有神五神清則百)
(節靈五神傷則百節尪清則少傷則老經云)
(貪慾嗜味傷神促壽金玉滿堂莫之能守六)
(靈者眼耳鼻舌身意亦謂之六識常隨心動)
(念則識闇但閉之則寧用之則成察之則悟)
(任之則眞又有三魂伏於身七魄藏於府故)
云肝藏魂肺藏魄脾藏志心藏神腎藏精此
皆百神六靈之主也宜防濁亂輕躁動作違
之不守自致敗傷而已保其玄關守其要路
(道以眞一爲玄關以專精爲要路)旣食百穀
則邪魔生三蟲聚(蟲有三名伐人三命亦號)
(三尸一名青姑號上尸伐人眼空人泥丸眼)
(暗面皺口臭齒落鼻塞耳聾髮秃眉薄皆青)
(姑之作也一本作青石二名白姑號中尸伐)
(人腹空人藏府心旋意亂肺脹胃弱炁共傷)
(胃失飢過度皮癬肉燋皆白姑之作也一本)
(作白石三名血尸號下尸伐人腎空人精髓)
(腰痛脊急腿痹醫頑腕疼頸酸陰萎精竭血)
(乾骨枯皆血尸之化也一本作血姑此三尸)
(毒流噬嗑胎魂欲人之心務其速死是謂邪)
(魔生也尸化爲鬼遊觀幽冥非樂天庭之樂)
(也常於人心識之間使人常行惡事好嗜慾)
(增喜怒重腥穢輕良善或亂意識令蹈顚危)
(其於一日之中念念之間不可絶想每於甲)
(子庚申日上白天曹下訟地府告人陰𥝠述)
(人過惡十方刺史受其詞九泉主者容其對)
(於是上帝或聽人則被罰輕者人世迍邅求)
(爲不遂重者奄歸大夜分改身成殃異而出)
(今俗傳死次直符雄雌殃注破在煞星此之)
(是也都由人不能絶百穀五味誡嗜慾禁貪)
(妄而自致其殞殁内景玉書云百穀之實士)
(地精五味外美邪魔腥臭亂神明胎炁零三)
(魂恍惚魄糜傾要知成彼之三蟲由斯五穀)
(也)貫穿五臟環鑿六腑使丹田不華實津液
不流注血脉不通行精髓不凝住胎魂不守
宫陰魄不閉户令人眈五味長貪欲衰形神
老皮髪若不却粒絶味禁嗜誡色則尸蟲全
而生身神必死滅若三蟲弭尸鬼失䰟𩲸養
精髓固形神保天地者非氣術而不可倚矣
(擒制情欲弭滅蟲尸使形神不枯朽須服神)
(氣還元返本過此皆不可倚也)且我大仙以
氣術爲先元炁是本道以太和爲宗沖元是
本及吾歸之於妙寂之於玄化之於無用之
於自然自然輕舉昇於玄玄出入無間其道
恬焉與道通靈當有何患(音還内景云勿令)
(七祖受冥患不許以道傳非人即七祖受冥)
(殃也今言當有何患是亦依道奉行保無殃)
(咎也)夫上清所崇中仙以丹術爲本下仙以
藥術爲首量此二者夫何以久皆以勤形勞
神餌金服石動費貨泉失於歸寂蓋不得自
然之理乖於眞道矣昔大隗翁曰生吾有身
憂吾勤勞念吾飢渴觸情縱欲過患斯起遂
虧於玄化之道也(此廣成子述初古大仙要)
(道所得之秘㫖也)於是大黄帝君謹心神觀
想元氣(用啓玄理先靜丹元觀想自然融於)
(歸寂也)乃感太一眞君持玄元内景氣訣妙
經一篇授之帝君邇後降中嶽復會群仙宣
是妙經因名中山玉櫃服神炁經(此碧巖受)
(行是經於師奉傳然得分明知其的實故以)
(告也)夫太一眞君是北極太和元炁之神神
通變化自北極紫微宫經過於天地間滋育
萬物在天則五象明焉在地則草木生焉居
人則神識靈焉在鑒則五行察在化則四運
變聽之不聞視之不見搏之不得無狀而與
萬物作狀故謂之玄謂之象所患無不應所
眞無不證所專無不用所精無不動是知道
以眞正爲玄關專精爲要路倚於此者則無
所不通也碧巖(所受相次顯示使其將來不)
(滯迷)惑經曰夫欲服氣服元氣爲本以歸寂
爲玄妙若不得此門及不知玄關要路則終
不能成就功德也(經之要言故不妄語夫求)
仙道絶粒爲宗絶粒之門服氣爲本服炁之
理齋戒爲先當持齋戒然揀好日晏靜一室
安置床席(其齋以心清意靜無諸躁動正可)
(二七日)若不先齋則不得神炁内助若不存
想則神氣不内補夫欲修行要當别置一室
好土香泥泥飾明宻高敞床褥厚暖衾枕新
潔不得使雜人穢污輒到其中其中地須鋤
深二尺篩去滓礫除諸穢物更添好土築搗
平實更羅細土拍踏令緊旣得穩便勤須灑
掃務其清凈室中唯安書机經櫃每一度焚
香念玄元無上天尊又念太一眞君(又可存)
(乎三一三元五臟六靈一身之神冥心叩齒)
(靜默思之也)太一眞君有五誡誠心依之克
獲神應一者不得與女人語笑同處致尸鬼
惑亂精神二者勿食一切雜薰膩五辛留滯
冷滑之物若食之令三尸濁觸五神三者勿
入一切穢惡處所夫吊死問病至人不爲殺
戮决罰驚魂大怒大怖精神飛散就中死屍
道家大忌(海之至大尚不宿尸人之至靈屍)
(之至)穢也或誤衝見當以桃皮竹葉湯浴訖
入室平卧存想心家火遍身焚燒身都炯然
使之如晝然後閉氣咽新氣驅逐腹内穢氣
攻下泄務令出盡當自如故四者勿與一切
衆人爭於是非忿諍鬭競及抱小兒減人筭
壽損志傷神五者勿得欺罔一切事陰神不
助常愼言語節度行止勿對北旋溺犯太一
紫微殃罰非細若有違此五戒於二七日間
眠夢之内自有驚覺覺悟於人務人修善其
事秘密無事勿泄於人(所言内景炁訣妙經)
(一篇艮有是也夫内景是内秘之事唯自己)
(心内知之固不合漏泄他人也)
服氣絶粒第二
要當用雙日(隻日則奇雙日則偶)及本命日
預前更沐浴於室内焚香机上上安淨水一
碗設衾枕其訣例曰卧至夜半起坐鳴天鼓
三十六過靜心神爲元氣和此炁子時生發
於心藏間上貫泥丸丹田眉間却行三寸是
上丹田宫周轉於身如紫雲氣又想太一眞
君如嬰兒左手持玉訣右手執靈符遊於紫
雲氣間然後平枕正卧絶一切浮想浮想若
不除則心神炁當閉不行絶想止念旣定然
待出息盡便閉玄牝氣鼓滿牙齒勿得相近
欲嚥之時齒牙微相近仍須收息縮氣弽(音)
(攝)腹嚥下以嚥得爲度嚥得飽以爲期亦無
時限此法與諸家嚥氣不同若不收息縮氣
取弽嚥下則不入大腹中又不入食脉中夫
喉嚨中嚥入之氣自有三道一入腸胃中脉
二入五臟中脉三入食脉若不依前法縮氣
弽腹但空嚥得其炁只得獨入腸中不入食
脉即無所成益也若直下入腹中入腸胃縁
腹中多阻隔致令上衝下泄食退其腸四肢
漸似無力體内不免虛羸縱喫湯飮餌服諸
藥並亦不免口乾舌澁若但依此法候氣滿
口食久畜取弽腹嚥下自當分入食脉及五
臟内息以此爲部契假令元氣未達腸中其
食脉已先强滿與食無異輒無虛羸神妙無
比若不依此一日縱三五十度嚥氣其腹内
未免欠乏常有所思於食即不可見其効矣
要坐服亦得須依前法以炁息畜嚥入嚥入
之時仍須低頭取勢咽下嚥下即當時分入
臟腸及食脉中但解用氣食脉當時强滿滿
即自然飽足如未魯學者亦不過三數日便
見次第若嚥物不得縱嚥不入於食脉及心
意妄思即是夙生無分矣諸門嚥氣皆先入
腸中衝排滓穢經三五七日後方達食脉縱
達食脉且神勞力倦思食之意未能全絶假
令堅守數日之間尚多腹中久之若遇此法
但持四十九日自然絶思飮食縱有百味佳
餚都不採覽神功若此無以加焉切在藏秘
勿示見人者也凡春夏秋冬並不假暖氣日
久自悟諸理了然若要湯藥杏仁薑蜜及好
蜀茶無妨力未圓可以調助唯薑不得多著
性能壞物善奪人志普有通服豉湯此則未
達深理豉且本性太冷久淹塵穢只辟麵毒
及解傷寒大約傷壞藏府正傾元氣特宜忌
之前云收息者當低頭納氣炁入都亦無聲
攻排滓穢務令速退腸中滯食納得元炁自
然常飽此是氣與神合行之至也三日後亦
不擇行住坐卧爲之緫得亦不假致氣但咽
强自下人亦不知自覺體理踈通四肢過於
常健如此七日神炁自足不假久鍊功夫亦
不要每日存想自此一百日三尸自除忽爾
一日神自内現但食氣五十日穀氣方盡便
可絶諸湯藥其食出時當有五色物出如似
膿血此物旣盡諸府通達内視藏胃如晝所
見若得至此切不得慢泄於人一旦神功通
悟亦不得輒懷恠異尤須秘之勿申於外自
然之功外姦亦所不入在陽不燋託陰不腐
一切質礙無不穿貫不危不殆若穀氣未盡
即不到通地如魯經受法之後得遇此術神
氣内輔靈響外應自然自在無所拘束要食
亦得不食亦得食亦無損絶亦無傷再食再
服不揀月日不論行住坐卧處處緫得若不
食多時要得食者可依前受法訖即食若食
多時要得絶者亦可受法訖更依術爲之取
以大成諸絶爲定夫至道無二守之必成但
不錯功自然玄秘世間吉凶善惡無不曉達
上至天府下至陰司一切神靈皆得使役所
有疾病見無不理所有異物見無不識顔如
童女光彩射人行速如風所去無滯一年之
外自入玄門玄門者謂入胎息(道言玄牝門)
(天地根綿綿若存用之不勤又玄之又玄衆)
(妙之門也)
胎息羽化功第三
夫修胎息於密室中厚設床枕焚上好名香
兼請一至友爲伴縁初學人乍通玄路見種
種事善惡境界鬼神形容自涉恠疑心生妄
亂必恐閉息不固事須要假相伴以安其意
切在清淨心神使寂然不動(自淨其心無想)
(他事善惡俱捨出入兩忘有若處胎了然絶)
(息即寂然不動也)可正施手足平枕仰卧待
出息盡欻然閉之更勿令出當得攻面流下
四肢渾身稍熱處處自得絶喘絶息乃遺至
下籌記泄息數(凡一出一入口鼻之氣名一)
(息以傍人出入數其息也)不過五百息内景
自現若却還口鼻中當微微放出功至千息
其効的然當易換骨肉鍊髓如霜即合於大
元通於天府上清事固不可裁其功元力固
不可明其德神仙之法固不可宣其言道之
術固不可示其要所以雖言胎息不說羽化
者良由此也若依此術修鍊胎息得成而羽
化亦成就自有五神相伴不假至友此則不
言之功功已成矣此中山玉櫃服神氣經非
至人至行不可妄傳豈唯罪業一身抑亦殃
累七祖切宜誡愼勿示非人論曰氣功妙篇
氣術之道數略同專其精通則世一二且諸
門嚥氣或功繁語闇理叙多端若嚥非候時
則心力多倦若無時吐納食退氣微若坐想
存神志羸氣憊縱使宣明口勢吐納開張皆
須日久月深倦於賒闊假令元氣初得通於
經脉即經體尚虛若元氣未達經脉之間即
臟腑不免綿惙致其轉思食道因此彌留辯
其理者則勤苦而進輪昧其趣者則懈怠而
退轍實由不通元路未契玄關齋禁不齊於
内神制度有虧於外法余今所録至秘至神
是得自然之本原洞了道術之根蒂後代學
者宜自勉歟
聖正規法第四
夫先聖先眞之道術通載則理合於幽微若
不逢立啓之門難達其玄牝若獲斯訣可决
成功功滿德圓無所不可上以昇九天下以
遊五嶽若居於塵世者可以理百病可以消
衆毒可以鑒吉凶可以察善惡可以超垂死
可以救臨危可以役神靈可以辟刀兵可以
却寒熱可以離世苦若居於山谷者可以登
懸嶮可以昇虛空可以涉江波可以隱形蹤
可以降毒蛇可以伏猛獸可以遊九府可以
棲三岫進可以飛九天退可以沉九泉永除
飢渴度絶纏綿隱化無滯盈虧自然免三塗
五苦之難削黑簿丹籍之名名書金簡之科
功記玉皇之曆此玄元之聖力上眞之秘㫖
功成之後不思而自成不呼而自至言通雅
正語合幽微至道無爲了然緫會一至於此
吾道成焉論曰夫達士悟道常畏於身故吾
有大患爲吾有身故有其患患在毁傷形體
莫若寄寓神精譬於器中安物物假器而居
之畏器之破壞物乃不得安居形體若也消
亡精神於何處安泊神畏身死物忌器破若
乃小心護惜專意保持身器兩存神物何慮
但以麤心大膽棄擲墜撲色欲勞形縱性費
力炁因兹而破壞身自此而毁傷形如燋穀
枯木不可復生其牙葉縱遇陽和之春長爲
陰冥下鬼畢於朽腐可謂愍嗟雖位極人臣
皆行尸走骨矣(言雖位極人臣若不知道皆)
(是行尸走骨也)夫玄元得之於自然廣成受
之於上仙黄帝修之於内景余今遇之於中
天(中天即中山謂嵩嶽也碧巖於)此遇(斯經)
(焉)此經微妙不可思議述服氣之神功漸通
達於胎息之道若成羽化之期自至便能昇
於天府名紀玉書位爲大仙階齊聖列將來
學人見此中山玉櫃服神炁經安心修行請
勿有疑必然之理通於神明幸宜保敬勿負
余信
　　　㓜眞先生服内元氣訣法
進取訣
凡欲服氣先須高燥淨空之處室不在寬務
在絶風隟常(令左右燒香不用穢污)床須厚
軟脚稍令高(眞誥曰床高鬼吹不及言鬼神)
(善因地炁以吹人爲崇床高三尺可也)衾被
適寒温令冬稍暖尤佳枕高二寸餘令與背
平每至半夜後生氣時或五更睡之初覺先
吹出腹中濁惡之炁一九下止若要細而言
之則亦不在五更但天炁調和腹中空則爲
之先閉目叩齒三十六通以警身神畢以手
指捻目大小眦兼按鼻左右旋耳及摩面目
爲眞人起居之法更隨時少爲導引以宣暢
關節乃以舌柱上腭料口中外津液候滿口
則嚥之令下入胃存胃神承之如此三止是
謂潄咽靈液灌漑五臟面乃生光此之去就
大體略同便兀然放神使心如枯木空身若
委衣内視返聽萬累都遺然後淘之每事皆
閉目握固唯臨散氣之時則展指也夫握固
所以閉關防而却精邪初服氣之人氣道未
通則不得握固待至百日或半年覺氣通暢
掌中汗出則可握固黄庭經云閉塞三關握
固停潄嚥金醴吞玉英遂至不食三蟲亡久
服自然得興昌
淘氣訣
訣曰凡人五臟亦各有正氣夜卧閉息覺後
欲服氣先須轉令宿食消故氣得出然後始
得調服其法閉目握固仰卧倚兩拳於乳間
堅兩膝舉背及尻間閉氣則鼓氣海中氣使
自内向外輪而轉之呵而出之一九或二九
止是曰淘氣畢則調之
調氣法
訣曰鼻爲天門口爲地户則鼻納之口宜吐
之不得有誤誤則氣逆氣逆則生疾吐納之
際尤宜愼之亦不使自耳聞調之或五或七
至九令平和也是曰調氣畢則咽之夜睡則
閉之不可口吐之也
嚥氣訣
訣曰服内氣之妙在乎嚥氣世人嚥外氣以
爲内炁不能分别何以談哉納吐之士宜審
而爲之無或錯誤耳夫人皆稟天地之元氣
而生身身中自分元氣而理每咽及吐納則
内氣與外氣相應自然氣海中氣隨吐而上
直至喉中但喉吐極之際則輒閉口連鼓而
嚥之令郁然有聲汩汩然從男左女右而下
納二十四節如水瀝瀝分明聞之也如此則
内氣與外氣相顧皎然而别也以意送之以
手摩之令速入氣海氣海臍下三寸是也亦
謂之下丹田初服氣人上焦未通以手摩之
則令速下若流通不摩亦得一閉口三連嚥
止乾嚥號曰雲行一濕口嚥取口中津嚥謂
之雨施初服氣之人炁未流行每一嚥則旋
行之不可遽至三連嚥也候氣通暢然漸漸
加之直至於小成也一年後始可流通三年
功成乃可恣服新服氣之人炁旣未通嚥或
未下須一嚥以爲候但自郁然有聲汩汩而
下直入氣海
行氣訣
法曰下丹田近後二宂通脊脉上達泥丸泥
丸腦宫津名也每三連咽即速存下丹田所
得内元炁以意送之令入二宂因想見兩條
白炁夾脊雙引直入泥丸薰蒸諸宫森然遍
下毛髮面部頭項兩臂及巨手指一時而下
入胷至中丹田中丹田心宫神也灌五臟却
歷入下丹田至三星遍經䏶膝脛躁下達湧
泉涌泉足心是也所謂分一氣而理鼓之以
雷霆潤之以風雨之狀也只如天有泉源非
雷霆騰鼓無以潤萬物若不迴蕩濁惡之氣
則令人有不安旣有津液非漱嚥之不堪漑
灌五臟發其光彩終不能還精補腦非交合
則不能泝而上之嚥服内氣非吐納則不能
引而用之是知迴蕩之道運用之理所以法
天則地想身中濁惡結滯邪氣瘀血被正榮
氣蕩滌皆從手足指端出去謂之散氣則展
手指不須握固如此一度則是一通通則無
疾則復調之以如使手使手復難鼓咽如前
閉炁鼓咽至三十六息謂之小成若未絶粒
但至此常須少食務令腹中曠然虚淨無門
坐卧但腹空則咽之一日通夕至十度自然
三百六十嚥矣若久服炁息頓三百六十嚥
亦謂之小成一千二百嚥謂之大成謂之大
胎息但閉炁數至一千二百息亦是大成然
後胎不結然不能鍊形易質縱得長生同枯
木無精光又有鍊氣閉氣委氣布氣並諸訣
法具列於文同志詳焉
鍊氣訣
訣曰服氣鍊形稍暇入室脫衣散髮仰卧展
手勿握固梳頭令通垂席上布之則調氣嚥
之嚥訖便閉氣候極乃冥心絶想任氣所之
通理悶即吐之喘息即調之候氣平又錬之
如此十遍即止新服氣之人未通有暇漸加
一至十候通漸加至二十至五十即令遍身
汗出如有此狀是其効也安心和氣且卧勿
起衝風乃却老延年之良術爾但津液清爽
時爲之爾氣惛亂欲睡愼勿爲也常勤行之
四肢煩悶不暢亦爲之不必每日旦要獨清
爽時爲之十日五日黄庭經云千灾已消百
病痊不憚虎狼之凶殘亦以却老年永延
委氣訣
訣曰夫委氣之法體氣和平也身神調暢無
問行住坐卧皆可爲之但依門户調氣或伸
於床或兀然而坐無神無識寂寂沉沉使心
同太空因而調閉或十氣二十氣皆通須任
氣不得與意相爭良久氣當從百毛孔中出
不復口吐也縱有十分無二也復調能數至
千二百息已上彌佳行住坐卧亦可爲之如
此勤行百關開通顏色光澤氣清長如新沐
浴之人但有不和則爲之亦當清泰也黄庭
經云高拱無爲魂魄安清凈神見與我言
閉氣訣
訣曰忽有修養乖宜偶生疾患宜速於密室
依服氣法布手足訖則調氣嚥之念所苦之
處閉氣以意想注以意攻之氣極則吐之訖
復嚥氣相繼依前攻之氣急則止氣調復攻
之或二十至五十攻覺所苦處汗出通潤即
止如未損即每日夜半或五更晝日頻作以
意攻之病在頭面手足但有疾之處則攻之
無不愈者是知心之所使氣甚於使手有如
神助功力難比也
布氣訣
訣曰凡欲布氣與人療病先須依前人五臟
所患之處取方面之炁布入前人身中令病
者面其方息心靜慮此與炁布炁訖便令嚥
氣鬼賊自逃邪氣永絶
六炁訣
訣曰六氣者噓呵咽吹呼嘻是也氣各屬一
臟餘一氣屬三焦咽屬肺肺主鼻有寒熱不
和及勞極依咽吐納兼理皮膚瘡疥有此疾
則依狀理之立愈也
呵屬心心主舌口乾舌澁氣不通及語邪氣
呵以去之大熱大開口小熱小開口呵若須
作意是宜理之
呼屬脾脾主中宫如微熱不和腹胃脹滿氣
悶不泄以呼字炁理之
吹屬腎腎主耳腰肚冷陽道衰以吹字炁理
之
嘻屬三焦三焦不和嘻以治之氣雖各有所
治但五臟三焦冷熱勞極風邪不調都屬於
心心主呵呵所治諸疾皆愈不必六氣也
噓屬肝肝主目赤腫昏眩等皆以噓治之
調氣液訣
訣曰人食五味五味各歸一藏每藏各有濁
氣同出於口又六氣三焦之氣皆凑此門衆
穢併投合成濁氣每睡覺薰薰氣從口而出
自不堪聞審而察之以知其候凡口中焦乾
口苦舌澁乳頰無津或咽唾喉中痛不能食
是熱極狀也即須大張口呵之每嚥必須依
門户出之十呵二十呵即鳴天鼓或七或九
以舌下撩華池而嚥津復嚥令熱氣退止但
候口中清水甘泉生即是熱退五臟凉也若
口中津液冷淡無味或呵過多心頭汪汪然
食飲無味不受水則是冷狀也即當吹以温
之如温熱法伺候口美心調温即止黄庭經
云玉池清水灌靈根審能修之可長存又云
潄嚥靈液災不干
飲食調䕶訣
訣曰服氣之後所食須有次第可食之物有
益不可食之物必有損損宜永斷益乃恒服
每日平旦食少許淡水粥或胡麻粥甚益人
治脾氣令人足津液日中淡麵餺飥及餅並
佳祇不得承熱食之勃亂正氣也煑葱薤羹
可佳飯必粳米大麥麵益人服氣之人經四
時甚宜服食之此等物不必日日食之任隨
臨時之意欲食之鹿肉作白脯食之佳如是
齋戒即不得食也三十六禽神直日其象鳥
並不可食棗栗之徒兼䭔餅亦得食也作可
餧愼勿飽飽則傷心氣尤難行凡熱麵蘿蔔
羹切忌切忌鹹酸辛物宜漸漸節之每食畢
即須呵出口中食毒濁氣永無患矣服氣之
人腸胃虛淨生冷醋滑粘膩陳硬腐敗難消
之物不用食若偶然食此等之物一口所在
處必當微痛愼之但食軟物乃合宜也每食
先三五嚥氣而喫食令作主兼吞三五粒生
椒佳也食畢更吞三粒下走引氣此物能消
食引氣向下通三焦利五臟趁濁穢消宿食
助正氣也宜長久服之能辟寒冱暑濕明目
生髪治氣功力不可具述備在太清經中服
椒别有方服候有氣下則泄之愼而勿留留
則恐爲疾每空腹隨性飮一兩盃清酒甚佳
冬温夏冷助正氣排遺諸邪其功不細戒在
多多則惛醉醉則傷神損壽若遇尊貴不獲
已即宜飲放即呵三五口飲並即大開口十
數下以遣出麴蘖之毒調治之常時飲一二
升徐徐飲之亦不中酒兼不失食味亦不退
乃如故矣不用衝生產死亡並六畜一切穢
惡不潔之氣並不宜及門況近之耶甚不宜
正氣如不意卒逢以前諸穢惡速閉氣上風
閉目速過便求一兩盃酒以蕩滌之覺氣入
腹不安即須調氣過出濁氣即却咽下更納
新氣以意送之當以手摩之則便含椒及飲
一兩盃酒令散矣如不肯散即不須過理逼
任出無苦此則上焦擁故終須調氣理之使
和平也而食油膩辛味甚犯正氣切意省之
尚知向犯者使勿忤也亦有服氣一年通氣
二年通氣實三年功成元氣凝實縱有觸犯
無能爲患日服千咽不足爲多返老還童漸
從此矣氣化爲津津化爲血血化爲精精化
爲髓髓化爲筋一年易氣二年易血三年易
脉四年易肉五年易髓六年易筋七年易骨
八年易髪九年易形即三萬六千眞神皆在
身中化爲仙童號曰眞人矣勤修不倦怠則
關節相連五臟牢固黄庭經云千千百百自
相連一一十十似重山是内氣不出外氣不
入寒暑不侵刀兵不害昇騰變化素同三光
也
休糧訣
訣曰凡欲休糧但依前勤修三年之後正氣
流通髓實骨滿百神守位三尸遁逃如此漸
不欲聞五味之氣常思不食欲絶則絶不爲
難也但覺腹空即須嚥氣無問早晩何論限
約久久自知節候無煩其言何用藥物大抵
服藥之人多不能服氣終日區區但以藥物
爲務身形不得精實固爲未得亦非上士用
心也黄庭經云百穀之實土地精五味外美
邪魔腥臭亂神明胎氣零那從返老却還嬰
何不食氣太和精故能不死入黄寧此之謂
也
愼守訣
訣曰世上之人多嗜慾傷生伐命今古共焉
不早自防追悔何及夫人臨終方始惜其身
命罪定而後思善事病成方求其藥天網已
發何可救之故賢哲上士惜未絶之命防未
禍之禍理未病之病遂拂衣人寰攝心歸道
道者氣也氣者心之主精者命之根愛精重
氣然後身心保之矣黄庭經云方寸之中謹
蓋藏精神還老復丁壯養子王樹令如杖急
固子精以自償又曰長生至愼房中急何謂
死作令神泣若當决海百瀆傾葉去樹枯失
青青夫長生久視未有不愛精保氣能致之
陰丹内御之道世莫得知雖務於氣而不解
絶情慾亦未免殃矣故曰人自失道非道失
人人常去生非生去人修養君子自保省爾
服氣胎息訣
訣曰精者氣也氣者道也先叩齒三十六通
右轉頭一匝如龜引頸其胎息上至咽喉即
嚥之如此三遍方閉口以舌内外摩料取津
滿口漱流昂頭嚥之上補泥丸泥丸即昂頭
是也下潤五臟老子曰甘雨潤萬物胎津潤
五臟晝夜不寐乃成眞人上致神仙下益壽
考在身所有疾苦想氣送至所苦處即愈眞
氣逐濁氣上衝下泄覺神清爽則氣自沖和
故聖人有言夫人在氣中氣在人中人不離
氣氣不離人人藉氣而生因失氣而死死生
之理盡在氣也但調得其氣求死不得則每
夜半及五更展兩脚握固展手去身五寸其
枕不得過二寸閉目依前法嚥之梳洗訖以
煖一盃酒飲之益胎息潤六府引氣開百關
昔峨眉山仙人幽秘法此不可言也老君曰
靈芝玉英並在其腹名山大澤取藥服之與
道甚乖吾道甚易但能行之早起展兩脚喘
息勾以兩手叉腦後手前拽頭向後拽頓如
此三畢兩手相叉向前拽前拽三兩遍左右
掣三二十遍畢嚥津二十遍如覺四體不和
即乃舌潄液三二十嚥流却疾去萬金不傳
非其人造次傳者殃及三代也
胎息經
胎從伏氣中結(臍下三寸爲氣海亦爲下丹)
(田亦爲玄牝世人多以口鼻爲玄牝非也口)
(鼻即玄牝出入之門蓋玄者水也牝士母也)
(世人以陰陽氣相感結於水母三月胎結十)
(月形體具而生人修道者常伏其氣於臍下)
(守其神於身内神氣相合而生玄胎玄胎旣)
(結乃自生身即爲内丹不死之道也)氣從有
胎中息(神爲氣子氣爲神母神氣相逐如形)
(與影胎母旣結神子自息即元氣不散)氣入
身來爲之生神去離形爲之死(西昇經云身)
(者神之舍神之主也主人安靜神即居之主)
(人躁動神即去之神去氣散其可得生是以)
(人耳目手足皆不能自運必假神以御之學)
(道養生之人常拘其神以爲身主主旣不去)
(宅豈崩壞也)知神氣可以長生固守虚無以
養神氣(道經云我命在我不在天也所患人)
(不能知其道復知而不行知者但能虛心絶)
(慮保氣養精不爲外境愛欲所牽恬惔以養)
(神氣即長生之道畢矣)神行即氣行神住即
氣住(所謂意是氣馬行止相隨欲使元氣不)
(離玄牝即先拘守其神神不離身氣亦不散)
(自然内實不飢不渴也)若欲長生神氣相注
(相注者即是神氣不相離玄綱云纖毫陽氣)
(不盡不爲鬼纖毫陰氣不盡不爲仙元陽即)
(陽氣也貪氣即陰氣也常減食節欲使元氣)
(内運元氣旣壯即陰氣自消陽壯陰衰則百)
(病不作神安體悅可覬長生)心不動念無來
無去不出不入自然常住(神之與氣在母腹)
(中本是一體之物及生下爲外境愛慾所牽)
(未嘗一息暫歸於本人知此道常泯絶情念)
(勿使神之出入去來能行不忘久而習之神)
(自住之矣)勤而行之是眞道路(修眞之道備)
(盡於斯然聖人之言其可忘歟)


雲笈七籤卷之六十
雲笈七籤卷之六十一從一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸家氣法
　　　用氣集神訣
神集於虚桑榆子曰虛無蓋爲象也而安於
實實爲精也神心中智者也安而無欲則神
王而氣和正如此之時一任所之唯乆彌善
行之不已體氣至安謂之樂天天者虚而知
之者樂天則壽身外虛空亦天也身内虚通
亦天也習之乆乆乃明生焉虛中生白密自
内知之久習彌廣而精上合於明明則内發
於精如是乃至於道道應於德德之成矣用
而爲仁分而爲義精氣晝出於首夜栖於腹
當自尊其首重其腹色莊於上敬直於中應
機無想唯善是與此神氣事質合吾一體謂
之大順天實佑之吉無不利凡妙本有所神
在心中之虚上通其系氣藴腸中之實(實精)
(藏之府水胞之上也)常宜温養之(桑榆子曰)
(凡温者生之徒但不得自温而失於熱也)平
居常宜閉目内視氣源下丹田也每行一事
利於生靈則欣然閉目内視其心謝之若曰
吾身之神氣明發於吾形使吾達道也如此
則天降之吉故天者虛氣之靈吾能用之道
極於斯矣(桑榆子曰所謂天者自然之謂也)
(非蒼蒼之謂乎)
　　　服五方靈氣法
訣曰子若虧於仁則青帝非眞子若虧於義
則白帝非眞子若虧於禮則赤帝非眞子若
虧於信則黄帝非眞子若虧於智則黑帝非
眞且夫五氣之道體通神眞子不負道違眞
即可修用是以道君保而傳之於至人以助
自然以調元化修之於身而感於天天乃五
行順序地乃五嶽安鎭人乃五臟保和神乃
五靈運御是故性虧五德凶惡順焉眞人存
用五氣法先當勿食葷血之物勿履淹污絶
除欲念檢身口意三業清凈别造一室沐浴
盛潔以立春日鷄鳴時面月建寅方平旦坐
調氣瞑目叩齒三十六通叩齒欲深而微緩
漱咽津液䁝目左右各三握固臨目都忘萬
慮放乎太空無起無絶良乆覺身中通暖當
揺動支體任吐濁氣即又調息當抱守氣海
朝太淵北極丹田眞宫稍用力深滿其太淵
則覺百關氣歸朝其内也如此數過復冥心
太空若東方洞然無有隔礙徐鼻引氣使極
存見五臟覺東方青帝眞氣從肝中周迴内
外一體念身中三萬六千神與青帝眞氣合
又調息咽液良乆起立再拜事竟如此日日
勿闕至驚蟄面卯也盡卯節至清明日面辰
存黄氣從脾中周迴内外洞徹也至立夏日
面巳存赤氣從心中周迴内外也芒種日面
午也小暑面未存黄氣從脾中周迴内外也
至立秋日面申存白氣從肺中出周迴内外
也至白露面酉至寒露面戌存黄氣從脾中
出周迴内外也至立冬日面亥存黑氣從腎
中出周迴内外也至大雪面子至小寒日面
丑存黄氣從脾中出周迴内外也此一周年
五氣備全矣其存想調息次第法用如初說
營目叩齒亦如初數不須等級可也至明年
立春重習三日或五日七日九日如去年次
第爲用以朝其氣也其氣由心應手當把覽
三才五行萬靈之目也夫掌訣以握固爲緫
法所以運魁剛封五嶽關三晨捉鬼道攬河
源固眞氣而幽顯備統之也事竟即隨息訣
遣以散其氣凡指訣女人尚右男子即尚左
陰陽之體然也大指屬土食指火中指木無
名指金小指水從根節爲孟中節爲仲頭節
爲季指甲之目爲五行刀支刀支主殺也斬
邪誅逆用之五氣旣全當隨五類互相制伏
無不如意握固法以大指掐四指根人畢鬼
道三過隨文閉氣握之指節具十二辰亦隨
其相生相剋類例用之也
諸步綱超於三步九跡是謂禹步其來甚逺
而夏禹得之因而傳世非禹所以統也夫三
元九星三極九宫以應太陽大數其法先舉
左一跬一步一前一後一陰一陽初與終同
步置脚横直互相承如丁字所亦象陰陽之
會也踵小虛相及勿使步闊狹失規矩當握
固閉氣實於大淵宫䁝目自三臨目叩齒存
神使四靈衛已騎吏羅列前後左右五方五
帝兵馬如本位北斗覆頭上杓在前指其方
常背建擊破也步九迹竟閉氣却退復本跡
又進是爲三反即左轉身都遺神氣綱目直
如本意攻患害除遣衆事存用訖却閉目存
神調氣歸息於大淵宫當咽液九過其禁勑
符水等請五方五帝眞氣如常言眞師曰先
習五氣一年乃習三步九跡星綱一年無差
然後行諸禁法隨意尅中如神也能清愼守
道乆乆飛仙度世古人眞仙聖王皆得之以
佐世治俗但世傳不眞妄生穿鑿唯按此行
之乃見其驗先師云三步九跡如旣濟卦得
星綱眞訣又須條習五帝之氣及握固掌訣
始合其冝是以通徹眞原也若但受持符圖
寶籙不得師傳修用之門終不獲靈驗一如
籙文不爾且謂尊奉供養而已爲之善縁用
資來業者梯級爾
　　　五厨經氣法(并叙)
(臣)聞易曰精義入神以致用也利用安身以
崇德也富哉言乎富哉言乎是知義必精然
後可以入神致用致用必利然後可以安身
崇德義不精而云致用用不利而云安身身
不安而云知道者未之有也然則冲用者生
化之主也精氣爲物謂之委和漠然無間有
與立矣則天地大德不曰生乎全其形生者
在乎少私寡欲抱樸柔和遊心於澹合氣於
漠且清明在躬志氣如神嗜欲將至有開必
先故聖人垂教以檢之廣業以持之專氣致
柔以導其和向晦宴息以窒其欲洗心藏宻
窮神知化然後身安而國家可保德用而百
姓不知是以自天佑之吉無不利矣伏讀此
經五章盡修身衛生之要全和含一精義可
以入神坐忘遺照安身可以崇德研味滋乆
輒爲訓注(臣)草茅微賤恩霈特深天光不違
自忘鄙陋俯伏慚懼徊徨如失臣愔頓首頓
首開元二十三年十二月十一日京肅明觀
道士(臣)尹(愔)上
老子說五厨經(夫存一氣和泰則五臟)充滿
(五神靜正五藏充則滋味足五神靜則嗜欲)
(除則此經是五臟之所取給如求食於厨故)
(云五厨爾)
東方一氣和泰和一(氣者妙本冲用所謂元)
(氣也冲用在天爲陽和在地爲陰和交合爲)
(泰和也則人之受生皆資一氣之和以爲泰)
(和然後形質具而五常用矣故老子曰萬物)
(負陰而抱陽沖氣以爲和也則守本者當外)
(絶二受以全生分内存一氣以和泰和泰和)
(和一而性命全矣故老子又曰專氣致柔能)
(如嬰兒乎得一道皆泰得一者言内存一氣)
(以養精神外全形生以爲車宅則一氣沖用)
(與身中泰和和也故云得一如此修生養神)
(之道皆舍於泰和矣故老子曰萬物得一以)
(生和乃無一和言人初禀一氣以和泰和若)
(存和得一則和理皆泰至和旣暢非但無一)
(亦復無和不可致詰如士委地故老子曰吾)
(不知其名玄理同玄際玄妙也理性也此言)
(一氣存乎中而和理出其性性修反德而妙)
(暢於和妙性旣和則與玄同際故老君曰同)
(謂之玄)
(南方不以意思意意者想受也言存一氣以)
(和泰和者愼勿存想受以縁境識當凝神湛)
(照令杳然空寂使和暢於起念之前慧發於)
(忘知之後瞻彼闋者虚室生白則吉祥止矣)
(若以意思意想受塵坐令焚和焉得生白故)
(老君曰塞其兊閉其門終身不勤)亦不求無
思意而不復思(但不縁想受則自發慧照慧)
(照之發亦不自若求無思即涉想受與彼思)
(意無差别故老君曰無名之朴亦將不欲意)
(無有思内存一氣但令其虚虚即降和和理)
(自暢則不縁想受納和强假意名旣非境識)
(所存是以於思無有故老君曰用其光復歸)
(其明是法如是持如是内存泰和泰和之法)
(和暢則是法皆遣遣法無住復何所持以不)
(持爲持故云是法如是持也)
北方莫將心縁心(心者發慧之質想受之器)
(也正受則發慧邪受則生想言人若能氣和)
(於中心正於内内照清凈則正慧湛然鑒明)
(而塵垢不止淵停而萬象俱見見象無主謂)
(之常心若以心得心縁心受染外存諸法内)
(無慧照常心旣喪則和理亦虧矣故莊子曰)
(得其心以其心得其常心物何爲最之)哉還
莫住絶縁(夫以心縁心則受諸受若正受生)
(慧日得常心慧心旣常則於正無受何等爲)
(絶縁心亦無縁絶湛然常寂何所住乎故老)
(君曰損之又損之以至於無爲也)心在莫存
心(慧照湛常則云心在心忘慧照故曰莫存)
(旣不將而不迎心縁則無絶而無住矣)眞則
守眞淵(眞者謂常心慧照清凈不雜也若湛)
(彼慧源寂無所染旣無知法亦無縁心則泰)
(和含眞本不相離故云守爾)
西方修理志離志(理者性也志者心有所注)
(也前絶外境受此絶内性受也言修性者心)
(有所注心有所注但得遍照外塵已絶境識)
(無住離形去智同於大通性修反初圓照無)
(滯内外俱靜玄之又玄則離於住想矣)積修
不符離(上令修性離志則内外俱菽無起住)
(心亦無空心坐忘行忘次來次滅若積修習)
(不能忘泯起修一念髪引千鈎内照旣揺外)
(塵咸超則與彼離志不相符合矣)志而不修
志(若心無所注則何由漸悟必固所注而得)
(定心心得故云志也不修志者明離志而不)
(積修忘修而後性足則寂然圓照矣巳)業無
(巳知因心注而慧業清凈故云巳業内忘諸)
(巳外忘諸物於慧照心無毫芒用則於巳業)
(自亦忘知故云無已知也)
中央諸食氣結氣(夫一氣凝結以和泰和和)
(一皆秦則慧照常湛今口納滋味以充五臟)
(身聚泡沫以載其形生者受骸於地凝濕於)
(水禀熱於火持息於風四縁結漏皆非妙質)
(故淄涅一氣昏汩泰和令生想受識動之弊)
(穢矣非諸久定結言人當令泰和舍一無所)
(想受守眞湛常則與泰和合體今以諸食結)
(氣故非久定結也)氣歸諸本氣(四縁受識六)
(染生弊地水火風散而歸本根識旣識則從)
(所受業矣)隨取當隨泄取(者受納也泄者發)
(用也夫想有二受業有二應隨所受納法用)
(其徵若泰和和一則一氣全和致彼虚極謂)
(之復命復命得常是名正受正受凈業能生)
(慧照慧照湛常一無所有則出入無間矣不)
(者則食氣歸諸四縁業成淪於六趣)
　　　谷神妙氣訣
訣曰玄氣爲吾籬落元氣爲吾屋宅始氣爲
吾牀席天爲玄氣正清從我頭上而下入我
舍止我肝關川九天從我兩曰而出水爲元
氣正白從我左右脉下入我舍止我肺關川
九天從我兩鼻孔中而出地爲始氣正黄從
我左右足下而入我舍止我脾關川九天從
我口中而出願其三氣俱來覆被其身周年
竟歲永無窮極次舍人身中七十二生氣髪
爲清城君頭爲三台君眉爲八極君兩耳爲
决明君左目爲玄明君右曰爲元明君鼻爲
周天妙户君口爲列元玉户君齒爲八土君
舌爲無極君咽爲校尉君喉爲九𡖖君肺爲
華蓋君膽爲長命君胃爲太倉君大腸爲食
母君小腸爲導引君左腎爲玄妙君右腎爲
玄元君腸爲越道君三焦爲玄老君兩膝爲
小車徘徊君兩足爲雷電超君願師子取口
中七十二生氣常當在師子身中不得妄出
次念嬰兒眞人赤子三君爲我存泥丸行絳
宫守丹田不得妄出嬰兒字子元治人丹田
中主人長生無爲眞人字子丹治人心中主
人萬神長生赤子字太上治人頭中主人延
年益壽制靈不死長生事畢上一在人腦中
其神赤子是中一在人心中其神眞人是下
一在人臍下一寸三分其神嬰兒是凡人久
生之道一切由是念之不止即見神矣腦爲
紫微宫心爲洞房宫臍下三寸名丹田宫人
常念三宫中神氣則可長生乆視次念身中
五宫六腑五臟肝爲木宫心爲火宫肺爲金
宫腎爲水宫脾爲土宫亦爲五臟肝爲左將
軍府肺爲右將軍府心爲前將軍府腎爲後
將軍府臍爲中騎大將軍府頭爲上將軍府
内者見外外者知内内五行六腑五臟五行
者肝爲木心爲火肺爲金腎爲水脾爲土謂
之五行肺爲玉堂宫尚書府心爲絳堂宫元
陽府肝爲清冷宫蘭臺府膽爲紫微宫無極
府腎爲幽致宫太和府脾爲中和宫太素府
謂之六腑肺藏魄肝藏魂心藏精腎藏意脾
藏志謂之五臟五者在天爲五星在地爲五
行在物爲五色在天爲五星五星者東方歲
星南方熒惑星西方太白星北方辰星中央
鎭星在地爲五行者金木水火土在人爲五
臟者心脾肝肺腎在物爲五色者赤青白黑
黄所以有間色者甲巳爲妻夫以黄入青爲
緑丙辛爲妻夫以白入赤爲紅丁壬爲妻夫
以赤入黑爲紫戊癸爲妻夫以黑入黄爲紺
故今有間色者甲爲木乙爲林丙爲火丁爲
灰戊爲土巳爲赭庚爲金辛爲礦壬爲水癸
爲泥夫木氣有所生火氣有所長金氣有所
殺水氣有所滅何以明之木氣有所生者春
三月萬萌皆簇地而生故是知木氣有所生
夏三月萬木皆成大故知火氣有所長秋三
月萬物皆死故知金氣有所殺冬三月巢蟲
蟄蟻動皆飛走故知水氣有所藏滅夫木氣
有所生木榮有華而死者何自妻來女歸春
三月木王甲召乙歸得金故亦有所遊夏三
月有所長土有所生麥中死者何辛爲丙妻
金氣出辛爲有所殺椹所以先青後赤至熟
其黑者何生故先青後黑火生其氣赤熟黑
者何丁爲壬妻丙召丁歸得水氣故令黑棗
先白至熟而赤者何棗始入七月被金故白
熟赤者辛爲丙妻爲庚召辛得歸火氣故令
赤金氣有所殺至秋八月薺菱而生者何乙
爲庚妻以得木氣故有所生乙爲庚妻以青
入白爲縹夫五行更爲夫妻者何皆有威制
故土欲東遊木徃刻之戊嫁巳爲甲妻木欲
西遊金徃伐之故甲嫁乙爲庚妻金欲南遊
火徃殺之故庚嫁辛爲丙妻火欲北遊水灌
而滅之故丙嫁丁爲壬妻水欲南遊土徃竭
之故壬嫁癸爲戊妻矣夫五行有相刑滅毁
或死者何木之穿土不毁火之燒金不滅者
何木火者仁陽氣好生不殺金之伐木死水
之灌火死皆陰氣好貪故所刑皆死五行者
心爲火行肝爲木行肺爲金行腎爲水行脾
爲土行爲五臟法五行肝爲木所以行水而
沉者何己爲甲妻得地氣令其沉肺爲金行
所以得水而浮者何辛爲丙妻得火氣故浮
脾者土得水正居中央癸爲戊妻夫土者五
行之中癸助士故脾得水上不至上下不至
下正在中央者何癸爲戊妻夫土者五行之
中義說之以合五行意木從亥生盛於卯死
於未亥卯爲陰賊不可與百官百事不吉水
從申生盛於子死於辰申子爲貪狼不可行
用辰日姧未日邪戌日爲正丑日爲公姧邪
惡公正
　　　辨雜呼神名
天公字陽君
日字長生
月字子光
北斗字長史
雷公字吾君
西王母字文殊
太歲字微明
大將軍字元莊
　已上男知不兵死女知不産亡入水呼引
　陰入山呼孟宇入兵呼九光逺行呼天命
　凡呼之皆免難
弩名逺望一名箄威張星之主
弓名曲張一名子張五星之主
矢名續長一名信徃一名傍徨熒惑星之主
刀名脫光一名公詳一名大房虚星之主
劒名陰陽
戟名大將參星之主
鑲名鈎傷一名鈎殃
鉾名牟一名默唐
楯名自障
　已上有兵革即呼其名所無傷害能福於
　人大吉良矣
　　　中嶽郄儉食氣法
平旦七七四十九咽
日出六六三十六咽
食時五五二十五咽
㬂中四四一十六咽
日中九九八十一咽
哺時七七四十九咽
日入六六三十六咽
黄昏五五二十五咽
人定四四一十六咽
黄庭經曰玉池清水灌靈根子能修之可長
存名曰飲食自然華池者口中之唾也呼吸
如法咽之即不飢矣初絶穀三日七日小極
頭眩愼勿怪也滿二十一日成矣氣力日增
欲食可食即息禁陰陽不可妄失精氣也食
穀乃通老君道經絶穀氣第三法曰先合口
引氣咽之滿三百六十已上不得減此咽之
欲多多益善能日咽至千益佳咽多而食日
減一餐十曰後能不食也後氣常入不出意
氣常飽不食三日腹中悁悁若飢或小便赤
黄取好棗九枚或好脯如棗者九枚念食噉
一枚若二枚至三枚一晝一夜無過此九也
意中不念食者不須噉也常舍棗核受氣令
口中常行津液嘉
　　　十二月服氣法
正月朝食陽氣一百六十暮食陰氣二百
二月朝食陽氣一百八十暮食陰氣一百八
十
三月朝食陽氣二百暮食陰氣一百六十
四月朝食陽氣二百二十暮食陰氣一百四
十
五月朝食陽氣二百四十暮食陰氣一百二
十
六月朝食陽氣二百二十暮食陰氣一百四
十
七月朝食陽氣二百暮食陰氣一百六十
八月朝食陽氣一百八十暮食陰氣一百八
十
九月朝食陽氣一百六十暮食陰氣二百
十月朝食陽氣一百四十暮食陰氣二百二
十
十一月朝食陽氣一百二十暮食陰氣二百
四十
十二月朝食陽氣一百四十暮食陰氣二百
二十
夫陽氣者鼻取之氣也陰氣者口取之氣也
此二氣十二月中日日旦暮能不絶者周天
一竟又一周天足則與天同齡矣
　　　三一服氣法
夫欲長生三一當明上一在泥丸中中一在
絳宫中下一在丹田中人生正在此也夜半
至日中爲生氣日中至人定爲死氣常以生
氣時强卧瞑目握固閉目閉口不息心數至
二百乃口小微吐氣出之日增其數數得滿
二百五十即絳宫守泥丸滿丹田成數得滿
三百則華蓋明耳目聦身無疾邪不干司命
削去死籍移名南極爲長生閉氣之法以鼻
微微引内之數滿乃口小微吐之小吐即便
以鼻小引咽之如此再三可長吐之爲之旣
乆閉氣數得至千五百則氣但從鼻入通行
四支不復從口出也自欲通之乃從口出如
此不止仙道成矣飢取飽止絶穀長乆
　　　服三氣法
華陽諸洞記云范㓜沖遼西人也受胎光易
形之道今來在此常服三氣三氣之法常存
青白赤三氣如縱從東方日下來直入口中
挹之九十過自飽便止服之十年身中自生
三色光氣遂得神仙此是高上元君太素内
景法旦旦爲之臨目施行視日益佳其法鮮
而其事驗
　　　服氣雜法祕要口訣
天關中爲内氣(口爲天關生神機手爲人關)
(把盛衰足爲地關生命扉並黄庭内景云)神
廬中爲外氣(神廬鼻也神廬之中常欲修治)
(黄庭外景云)凡服氣皆取陽時夜半平旦也
即東南向靜而端坐叩齒三通三漱咽之則
兩手相摩令掌心熱揩拭面目便以大拇指
上下揩其腎骨七遍即握固鼓氣以滿天關
調勾爲度閉口而咽之旣努腹訖徐徐出神
廬中氣其神廬中當修治之鼓努每須相應
一鼓一咽一努爲相應也其鼓之咽時天關
莫開恐生氣入腹而爲疾也
夫服氣須安神定志徐徐咽之急即心胷中
氣不散結痛每咽五十服漸加至一百服二
百服三百服有他故即二十三十服行住服
之並得臨時自消息也所貴常行不欲闕日
如初服有噫氣上即鼓而却咽無使出氣(桑)
(榆子曰元氣融和不爲粗厲必若噫上豈元)
(和之氣耶然初服之時特以氣道未得全暢)
(事須仰就且以元氣待之也若至再至氣海)
(不受必若著五臓之中舊有濁氣如此故亦)
(不宜愛惜)忽下部有即泄之不妨每鼓咽氣
須調和徐緩不欲天關中有聲若咽急恐下
部氣秘令人脫肛愼之如服内氣乆而自通
通即服無時矣但飢即服之飽即止每鼓咽
之際常存思氣入五臟流行即從手足心及
項三關九竅支節而出忽有疾即思以氣攻
其病處何疾不愈如要服氣休糧即不論咽
鼓努多少常令腹滿爲度勿令腸擪若飢即
時服三五咽以意自調息勿須仰卧即氣難
下損人心胷凡氣相應即腹中有聲愚者謂
之腸空即有聲有聲即損人其不然矣此由
雷鳴電激陶鍊陰氣百關流潤眞要深門也
夫服氣多方若非鼓努之法不爲眞妙或有
人未解咽服氣未通流便虛其心忘其形雖
日効忘必無所成多因困弊也夫鼓努法本
服自然元氣流利臟腑氣旣長存人即不死
何假於外思慮吸引外氣夫人氣盡神亡神
去則身謝故知守元氣不失胎成皆秘訣所
傳者幸勿疑夫行氣候閑時鼓十咽二十咽
含令腸滿然後存思行入四支有事之時即
一咽一行氣手足須著物候氣通流必虚心
忘形然後煩蒸之氣散出四支精華之氣凝
歸氣海乆而自然胎成封固支節得雷鳴相
應當鼓轉其腹令氣調暢也夫服氣導引先
須舒展手足鼓咽即捩身左右精思入骨節
行引相應令通不斷謂之行氣導引又宛轉
盤迴存思氣從手足關節散出古經云有行
氣導引非至道口傳罕有知者夫行氣導引
若飢時服候腹滿乃行之若食飽後旋行之
(桑榆子曰飽宜爲飲字之誤也修養者平居)
(無飽況行氣之時乎)苦兼服氣導引當候閑
時習之非尋常可作也夫服氣導引當居靜
密房室不欲處高屋當風如遇暴風疾雨霑
濕衝寒冒熱逺來皆須歇息候其體乾氣和
方可爲之若欲四支常瘦即數導引謂肌膚
充悅也若能導引服氣不失其時則神氣常
清形容不易暴脂虚肉不生永無諸疾矣世
人或謂服氣與胎息殊誤之深矣胎從氣中
結氣從胎中息乆服則清氣凝而爲胎濁氣
散而出胎成可以入水蹈火世人或依古方
或受非道者以祕數之貴其息長不亦謬乎
殊不知五臟無常服之氣一時閉塞關門豈
知是胎中自然之意但煩勞形終無所益時
人服氣多閉口縮鼻皆抑忍之但須取息長
不知反損問曰氣外氣内二氣俱出五臟焉
得内外吐納不同(桑榆子曰此言二氣俱出)
(五臟即大謬也外氣喘息之氣即府氣也但)
(入至榮衛非自中而有者也焉得謂之出於)
(五臓乎)答曰服内氣鼓努之時即胃海開納
眞氣封固納訖即還閉徐徐出外氣自然有
殊夫抑塞口鼻氣俱不通不通即蓄損五臟
此乃求益而反損也且人健時閉氣息即易
有疾力微即難制豈不失之極也若服内氣
用力甚少而功即多當勤行之也問曰夫上
士先導引後出入下士先出入後導引何也
答曰上士先導引穢氣隨舉動散出下士後
導引恐其穢氣入支節不散此則學氣導引
得與不得有殊(桑榆子曰上下猶言先後進)
(也繫於功用淺深非賢愚品第之位斯道也)
(豈愚者之爲乎但有賢而不能者也)天師云
内氣者一吐氣有六氣道成乃可爲之吐氣
六者吹呼嘻喣噓咽皆出氣也(桑榆子曰喣)
(一本爲呵大抵六氣之用與他本有五不同)
也時寒可吹以去寒時温可呼以去熱嘻以
去風喣以去煩又以去下氣噓以散滯呬以
解熱凡人者則多呼呬道家行氣不欲嘘呬
長息之忌也悉能六氣位爲天仙(呬丑利許)
(氣二反桑榆子曰凡人者喜怒嗜慾衆邪之)
(氣不絶於中辛鹹甘酸外物之味未離於口)
(若即便禁長息則穢濁之氣無洞盡之期彼)
(得道者無思無慮無榮無欲含其浩然之氣)
(又焉取於嘘咽哉彼視嘘咽猶决提耳)
凡服氣畢即思存南方熒惑星爲赤氣大如
珠入其天關中流入藏腑存身盡爲氣每日
一遍此其以陽鍊陰去三尸之患又古涓子
留口訣令想火鍊身爲炭道者商量火氣非
自然陽精但恐傷神未可爲也其精者眞人
密傳至妙精思行之勿疑(桑榆子日云商量)
(者延陵君之意也夫存想之中寧暇分别其)
(自然與非自然乎若如所言則存之與想得)
(爲自然否況人間鍊丹亦用火則火與熒惑)
(同是天地之中一物耳亦何擇然)凡導引服
氣之時衣帶常欲寬若緊急即損氣氣海悶
(桑榆子日損謂限滯之也非能傷之)夏冬寢
處飲食常欲温勿食酸鹹油膩之物食之損
五臟五臟損即神不安猪狗肉生果子尤忌
尤忌
　　　延陵君鍊氣法
每服氣餘暇取一靜室無人處散髪脫衣覆
被正身仰卧展脚及手勿握固淨席一領邊
垂著地其髪梳以理之令散垂席上即便調
氣氣候得所咽之便閉氣盡令悶又冥心無
思任氣所之氣悶即開口放出氣新出喘息
急即且調氣七八氣已來急即定又鍊之如
此有暇且十鍊之止爲新功恐氣未通擁在
皮膚反致疾也更有餘暇又鍊之即更加五
六鍊至二十三十或四十五十並無定限何
以爲則如服氣功漸成關節通毛孔開煉到
二十三十即覺遍身潤或汗出如得此狀即
是功効新鍊得通潤則止漸漸汗出即好旦
安心穩卧不得早起衝風等如病人得汗良
乆將息即可著衣徐徐行步小言愛氣省事
澄思身輕目明百脉流注四支通暢故黄庭
經云千灾已銷百病痊不憚虎狼之凶殘亦
以却老年永延夫鍊氣者每夜頭及午時任
自方便候神情清爽即依前次第迅坐修咽
勤勤致之不得墮慢忽有昏悶欲睡即睡不
得昏悶欲睡之時强爲即却邪亂其意意邪
氣亂失正道也如新服未有正氣即較昏昏
已後亦無昏沉矣(桑榆子曰所言須勤勤不)
(得墮慢又說任方便不得勉强消息之妙在)
(於此矣則知勤勤不在勉强候未方便寧循)
(墮慢藏修息遊乘自然以運則氣行矣)夫鍊
氣者即不得每日行之十日五日有餘暇覺
不通暢四體煩悶即爲之常日無功不用頻
也(桑榆子日陰陽合節即不爲灾沴此云常)
(日無功若如所言爲之何害但以不止於無)
(功將臻乎有咎何以言之借如炎帝勤稼而)
(併功倍功必反爲大旱也按摩亦然)


雲笈七籤卷之六十一

雲笈七籤卷之六十二從二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸家氣法
　　　太清王老口傳法序
此卷口訣並是楊府脫空王老所傳授其脫
空王老時人莫知年歲但見隱見自若或示
死於此即生於彼屢於人間蟬蛻轉脫故時
人謂之脫空王老也多遊楊府自言姓王亦
不知何處人耳每逢志士即傳此說云秘妙
方若傳非其人自招其咎此卷並學有次第
志人口訣非初學法也爲當學人初兼食服
以此屢言食物且食氣祕妙切資斷食使穀
氣並絶但能精修此法知騰陟仙道不逺耳
　　　說隔結
凡人腹中三處有隔一心有隔初學服氣者
皆覺心下胃中滿但少食久作之自覺通下
二生藏下有隔即覺腸中滿久而覺到臍三
下丹田中有隔能固志通之然後始覺氣周
行身中矣遊行身中漸入於鳩後覺鳩中氣
出即能與人治病也
　　　初學訣法
初學時必須安身閑處定氣澄心細意行之
乆而不已氣入腸中即於行住坐卧一切處
不妨胃中氣未下入腸中來即不得顧處作
難初服氣皆須因入息時即住其息少時似
悶滿其息出時三分可二分出還住少時咽
之咽已又作至腸中滿休必須日夜四時作
爲初學人氣未入丹田還當易散意欲得氣
入丹田縱不服氣亦氣不散四時者朝暮子
午時是也如覺心滿悶但咬少許甘草桂亦
得其滿悶即散丹田未滿亦不至滿悶也元
氣下時自然有少悶秘之勿妄傳非其人
凡初服氣日夜要須四度朝暮二時用仰覆
勢夜半及日中唯用仰勢其仰勢用低枕仰
卧縮兩脚堅兩膝伸兩手著兩肋邊即咽氣
只咽十咽氣即滿丹田中待一時咽了然後
以意運入鳩中其覆勢以腹坦床以意搘胷
令高手脚並伸着床即咽十咽每咽皆以意
運令縁脊下從熟藏中出
　　　說覆仰法
每朝暮服氣先覆後仰每咽氣皆須一下下
作聲尋聲運入丹田中縁脊下亦須作聲若
解作聲每勢只十咽即足如不能作聲三十
五十咽亦不足要須解作聲始得不解作聲
徒勞耳
凡咽氣皆喉中深咽不得淺淺即發嗽
凡咽氣每一迴咽中間十息五息亦非事停
歇從容任意不解用氣咽淺即當時患嗽
凡咽氣不得和唾咽氣須干咽中間有津液
來别咽之咽液亦須用出息咽之若用入息
恐生風入極須用心也
凡初受服氣法要誦祝受法了已後平常自
用氣亦不要誦祝與人療病當應誦祝
　　　服氣雜法
凡服氣四度外或非時腹中覺氣少氣力不
健任意咽多少亦得
凡初服氣氣未固多從熟藏中下泄宜固之
勿令下泄以意運令散
凡初服氣必須心意坦然無疑無畏不憂不
懼若有畏懼氣即難行
凡服氣若四體調和必須意思欣樂自足不
羨一切餘事即日勝一日歡快無極
凡服氣不得思食坦然無所念始得若然忽
思食必須抑捺如不在意抑捺心即邪矣如
渴煑薛荔湯湯中著生薑少許更煑一兩沸
喫一椀其渴即定(薛荔者落石根是子亦得)
或薑蜜湯亦得若能自抑捺縱終日對嘉饌
亦無所欲
凡服氣但不失時節丹田常滿縱出行人事
亦不可廢若乆乆行慣縱失一時兩時亦無
所苦
凡服氣成者終日不服氣氣亦自足至妙不
可窮盡
凡服氣得臍下丹田常滿叫喚讀書終日對
人語話氣力不少出入行步無惓怠也
凡初學服氣氣未堅亦不可過勞勞即損氣
仍須時時步行少地令氣向下大精
凡服氣成欲得食即縱食食亦不障氣縱飽
食咽氣氣還作聲直至臍下一成已後兼食
行氣亦無妨
凡初服氣欲行以氣推腹中糞令盡且勿食
二十餘日彌佳若入頭即食理不得妙
凡服氣日别喫少酒亦好如或思食喫少許
薑蜜即定仍不得多睡能百種不喫最妙但
至誠感神百無所畏
凡服氣縱體中及心胷間不好亦非他事乆
乆行氣自可散也
凡初服氣小便黄赤亦勿恠乆乆自變色如
常
凡初服氣不用喫果子恐腹中不安穩又恐
滓穢腹中氣難行且欲空却腹藏令氣通行
但能忍心乆作自覺精神有異四體日日漸
勝神清氣爽不可比量若久久行氣眼中自
識善惡視人表知人裏能志心學三七日即
内視腸胃分明如心不忘久行始通能内視
五藏歷歷使用妙不可言如能堅固行氣肌
膚不減亦不銷瘦若作不如法或無堅固之
志即似瘦弱也
凡人身中元氣常從口鼻中出今制令不出
使臍下丹田中常滿即不至飢若神識清明
求出不得
凡服氣丹田滿如悶即運氣令從四肢及頂
上出第一勿令從口鼻出若從口鼻出散雖
餐百味飲食但得虛肌身受諸病漸入死地
凡人飮酒食肉一時雖勇健百病易生瘴癘
蠱毒逢即被傷能服元氣久而行之諸毒不
能傷一切疫病無得染但恐不能堅持如能
堅持乆而自知其妙
凡初服氣氣悶多從下洩悶須制勿令洩以
意運令散即好
凡初服氣了或氣衝上從口欲出即須咽液
送令下咽液勿咽入息恐外氣入
凡初學服氣或太多腸或脹滿攪轉作聲不
安穩即須數數以意運氣逐却腸中宿糞即
好必須數數逐却糞令肚空其氣在内即得
安穩如未逐糞間仍攪轉不安穩任下洩一
兩下寬快雖下洩失氣續更咽添之若洩一
下即咽一下添之若兩下或至三下四下還
須計數添之意者常令丹田氣飽足爲佳
凡服氣周遍不須閉氣想但依平常以意運
之如飢抑捺却自定渴即任飲水蜜漿薛荔
飲無妨如有氣衝上即咽令下能咽氣咽唾
送之令下亦得凡滿悶只從心胷間即衝上
耳
凡服氣宜日服椒三兩服每一合椒凈治擇
去目及蒂以酒水薛荔飲菜汁送之令下益
氣及推腸中惡物此是蒙山四祕
　　　辨腸轉數法
凡仰咽氣入子腸運入鳩中覆咽氣運令從
熟藏中出凡人有熟藏生藏行之一月日氣
始入盤屈腸中作小聲繞腸轉鳴如是凡人
盤屈腸轉數多者爲上聖人十二轉已下或
十轉九轉七五三兩轉者是賤人腸麤而短
聦而無智粗屬聦長屬智候得腸長爲上如
腸短更細不是類也
凡人腸長者氣易固腸短者氣難固
凡初服氣腸中攪轉作聲即須右脅著床以
右手搘頭以左手牽左脚令屈直身及直右
脚咽氣令咽入右脚中出腸中即可乆行氣
每下作聲聲繞盤屈處作聲皆自記得屈數
其聲流轉幽幽隱隱然小聲即是流通好也
人腸中又有四縁又有節次有二十四次乆
行氣每氣下即覺有節次次數亦自記得
凡元氣與外氣不相雜若咽生氣須臾即從
下洩出去不得停腸中
凡腸賢士大腸十二節小腸二十四節上士
大腸九節中士大腸七節其氣每至節經過
皆自覺至節須用氣即過其洗腸多飮漿
　　　服氣十事
凡服氣緫有十事所謂心爲神氣肝爲禁氣
肺爲殺氣脾爲道氣腎爲元氣並陽氣陰氣
和氣外服氣内服氣名爲十事今時正咽者
只是内服氣一事耳至如外服氣者譬如别
人在别處患左脚腫痛禁之自引外氣運入
巳左脚中彼人即自差所謂遥禁法以此而
論妙不可解
凡若運氣得應頭腦中即頭腦中熱氣上運
氣向脚亦如此若先運陽氣即覺脚冷然後
始熱應何故如此縁陽氣排陰氣出所以如
此先運陰氣亦陽氣先出脚如火熱然後始
脚冷他皆仿此若能運氣入頭中始免面瘦
已上九條
服氣軌則即須得知已取其精妙乆而自佳
腹中食盡後並不過三七日即自得其要兼
食行之事似遲至於腹中穀氣四十日始應
得盡亦有更出者待舍後自看若有膿血黑
物黄物等出即是穀氣盡也如斯物未出即
不能令氣遍身周行體中歲除日夜以淨飲
食酒獐鹿脯等於無人處鋪設四拜誦祝或
七遍二七三七徧祝曰
無你婆帝無你俱沙諦多寫無你歸婆僻(毗/二)
(切)能持□婆莎訶事訖喫諸飲食不盡者致
東流水中
凡運氣十五日已前可令氣從頭及手出十
五日已後從兩脚心出常用氣時喘息喘息
出時出盡即閉氣令氣極更莫令入即咽之
有强壯人作即多有尋常人作即少大都三
四下即得坐卧不飢右脇著床卧展右脚縮
左脚膝左手攀右膝頭可經四五端攀膝頭
用少力時左脇著地卧又如前少時仰卧手
攀兩膝即以左右手攀膝用少力餘如前三
事緫須高枕作之治病等用由者如欲
逐食令出即作兼取安穩氣極者尋常初仰
卧看氣與心脾骨齊即休取飽即服氣者别
服氣即弱肚高即脹滿大都三下兩下取卧
者自料量看氣出極即閉之勿取入息艮乆
即氣攻頭上度更熱即得鼻中喘息從月一
日至十五日左畔十六日至月暮右邊用此
得冷時用熱氣寒不能寒得熱時用冷氣熱
不能熱得熱時用熱法如冷時用冷法依熱
法不至熱即引入息自然冷出息始得作熱
入息極作熱不得(此是自法)左畔肝肝氣青
左邊著青氣右邊肺肺氣白右邊著白氣氣
上即孔合氣下即孔開乘開咽氣自然糞盡
常用氣時因喘息岀盡即閉氣令氣熱更莫
令入即咽之有强壯即多大精三四下即得
氣出極即閉之勿取入息良乆即氣攻頭上
即諸處熱即得鼻中喘息又前言服氣喫諸
湯藥等爲初學人氣於三丹田中不住多有
反出或兩脅脹滿以此藥散氣或言初學人
力微服餌助道或言益氣道也且初學不可
不知久久緫不用爲妙譬如嬰兒居胎中湛
然不動服何藥物有何人言事須服藥者未
悟其深妙此不可不與商量道耳但如嬰兒
他皆仿此莫錯用心特宜大愼不然入邪也
方中有祝後人加之古本無矣王老報書已
具尋來問非夫至人豈能致此甚善甚善此
可謂元氣通流不死之道復何疑哉夫寒熱
之氣者用氣則得此事用功畢要在口訣非
筆所能傳也五通他智者但行之不已三尸
自除三尸旣除五通何逺可懸解於心也忌
死穢者黄庭内景云玄元眞一魂魄練至忌
死氣諸穢賤若能避之大好如必不可避之
見訖即存心家火氣從頂而岀遍燒其身訖
即取桃皮四兩竹葉一斤以水煑取湯沐浴
此亦可以解穢初見之時仍須閉氣若涉深
水能閉氣内息此已得道氣扶身魚龍豈能
爲害夫行道之人入水不避蛟龍此之謂也
更不假外助今徃徃親見狀若鬼神者夫氣
通之後則心合正眞而鬼神不能藏形固是
常理復何足怪但凝心内照莫取莫說自然
降伏諸魔得未魯得豈在一二所論也
夫神仙法者與此法了無有異此法精思靜
慮安形定息呼吸綿綿神氣自若百病不生
長存不死所謂身安道隆度世法也
　　　神息法
神息法者觀心遺照動念即差當用心之時
氣自無滯當用氣之時心亦不生兩法相須
事同唇齒何謂不相應善思念之勿有疑慮
夫隱景藏形者當勤修此法使退皮煉骨身
合太無則所遇咸適雖山河石壁無有擁遏
之者此必然之理
右已後口訣並學有次第今口訣非初學人
法爲當學人初兼食服以此屢言食物且服
氣秘妙切資斷食使穀氣並絶知騰陟不逺
也
　　　服氣問答訣法
問云或有心腹不好或痢疾等於氣如何答
曰但能絶食服氣其疾不過數日必愈
問云或有心腹不好或有病患或須止痢或
須冷或須熱亦擬自問得當否故不敢隱今
僕實未通願悉傳授答曰生藏在脾上熟藏
在脾下近脊所以覆咽尋聲縁脊從熟藏中
下耳凡咽氣仰排水覆排食食藏在右水藏
在左凡咽氣久即自至鳩僕雖當時咽未至
鳩頭每五更皆須自應鳩(或云皆自應鳩鳩)
健一如見敵耳凡覆想縁脊下只以意想腹
中近脊尋聲不入熟藏中出仍令聲從右邊
下
間咽氣滿下泄不得禁亦非事舍後有膿答
曰自腸中先有滯結所爲不須忍覺欲出即
放令出肚中即不鳴
所云想氣使出頂及四肢乆行之即自覺只
憑想即是凡咽氣只得丹田氣拍之彭彭即
得縱心頭未滿亦得如欲心頭飽滿只是多
取氣即得如蟲行答曰乆自覺更無别法
問曰如何得似喫食時一種初學只合如此
乆乆即共喫食一種所云運氣偏得從頂及
四肢出有妨礙不答曰非有妨礙始令出任
其自出耳但運遍身即休不假以意令出他
氣自出如行人事氣少即咽亦不須候時攻
擊病及與人療病乆行氣得通始得如何初
學即有所望内視腸中糞盡訖閉目内視即
自見腸中糞極難盡從斷食二十餘日始盡
初斷食三七日即須别喫一兩頓煑菜推宿
糞令下如得每頓喫一碗苜蓿芥薑蔓菁菘
蕪在煉若苦汁著少油酥最好任少著鹽醬
汁作味勿著米麵等且欲腸中穀氣盡喫菜
可四五日已後即除却菜喫汁又數日然後
緫須停每須喫少酒任性腸中空訖即喫一
頓酒令吐心胷中痰極精
　　　姑婆服氣親行要訣間答法(此法傳)
　　　(自李液家言姑婆者液之姑婆也)
所云食訖今排糞盡若爲用氣排糞答云其
腸中先來已經蕩滌凈訖不食日乆若遇難
事要須食訖即用氣排之凡生藏在脾上熟
藏在脾下可咽氣從生藏排下過至熟藏其
糞即盡如不用作糞即當時排之其食不變
色而出候食出可飲一碗薛荔飮洗滌腸中
常令淨潔其氣即易流行
問所云若不須於口鼻出氣即閉之不限時
節於諸處出息若爲答其閉氣内息洗先以
略說訖但得穀氣盡腸中空閉氣令氣熱更
莫令外氣入即得鼻中喘息餘閉法日乆當
自悟
問若爲得隔塞開通答凡服氣欲得速流通
無隔塞會須百物不食即得咽氣入子腸一
月日始入盤腸其盤腸轉數多者爲上聖人
十二轉已下或十轉或九轉七轉五轉三兩
轉者是賤人腸粗而短者聰而無智其氣須
上即上須下即下須左即左須右即右若爲
所云用氣自由但行之日久自得通暢小小
口訣非筆所宣
問云常眼闇如隔數重紗自氣入頭入眼極
明徹若爲答其眼漠漠如隔紗者只爲用氣
不堅致令如此但能運氣入頭溜入眼中從
胷前過注入肝中即得眼目精明光色異衆
問云今服内氣與元氣循還身内無處不通
亦無飢渴兼自通得内氣其法不可卒言者
何答凡服氣欲得循環身中百物不食腸中
滓穢旣盡氣即易行但能忍心乆作自覺神
情有異四體日勝一日腸中旣凈即閉目内
視五藏歷歷分明知其處所訖即可安存此
五藏神常自衛護乆行氣人眼中别人善惡
視人表知人裏但日乆行之亦能驅使此五
藏神以治人病其内息法用氣日久即得多
時若兼食飲酒漿等即内息不成其深奥義
之處不可卒陳
問云其宿有患處作意併氣注之不過三日
五日必愈答其愈病法腸内及四肢有患處
但用氣法攻其病處想氣偏攻其病即散必
請不疑自服氣來症痎脚氣皆悉除愈初攻
病時若痢五色膿亦勿畏之病出之候
問云須肥用氣即肥須瘦用氣若爲答若須
瘦即用元氣運令入頭即甚枯瘁
敢問冬月單衣不寒若爲答先運陽氣即覺
兩脚冷極然後始熱爲以陽氣排陰氣從脚
而出所以先冷而後熱陽氣以至遍體燻燻
如春月也
敢問從八月九月來鼓聲動即行冒寒即面
項極癢不可忍以手搔隨手即隱軫起如風
軫脚及脛亦何也答所云秋來患如風軫者
此爲正氣來入皮膚與穀氣競又爲元氣弱
排皮肉間風邪未出所致舊云初服氣時令
服椒粥今請勿服爲上其椒粥能動心起麵
亦滓穢
敢問咽氣不已盛夏沸子渾身者何答所云
夏日沸子此爲身中有五穀水漿等津液所
以得生但空腹服氣表裏虚踈此疾如何得
有
敢問忽患痢若爲答其痢元因腸胃内有食
而生絶食日乆何得有痢若遇難須食登時
逐出亦不令變色亦不至痢如兼食服氣悮
食非宜之物得痢者則須絶食以氣排之其
痢即止
敢問常腰裏氣一道向上又一道氣向下從
開元十八年二月十一日從項一道向腦後
至脚從頂一道經面亦至脚何也答此是氣
欲通徹經脉之候其經脉甚難通徹若能通
訖氣即無滯
敢問語笑哭泣於氣若何答喜怒亡魂卒驚
亡魄哭泣之事至人不爲但元氣及丹田氣
常足縱終朝讀經書亦無疲倦
敢問今數面腫何也答其面腫者只爲飲食
侵肺痰水上衝氣壅不行所以如此其食中
尤忌葫荽芸臺韭薤菠薐葱蒜此物皆木之
精能損脾亂氣必不可食
敢問夏月熱氣攻頭頭裏悶若爲去得答此
爲丹田氣隔塞不通所致宜速併氣攻之令
前後經脉開通即無所疾
敢問從十月十日至今日每初夜卧玉枕連
項頸極癢何也答此爲風疾所致但服氣日
乆風除其疾即愈
敢問閉氣攻病待十咽小腸烹烹滿然後始
得閉氣攻爲當緫不須咽即閉如何答其用
氣人常令下丹田氣足然後始閉氣偏攻病
處亦不須數咽數閉
敢問盛冬極風雪寒時鼓聲動須要入朝若
爲咽即能禦得此極寒風雪氣答但用和氣
運想使周身而行風雪亦不能爲害
敢問咽訖小腸烹烹早晩得吊問哭泣了哽
咽得否答其吊死問疾憂恚哭泣道家所忌
必不得已而爲之者可登時於一淨室處晏
坐安心用元氣排惡氣出盡然後依法服元
氣使足即服丹田中氣氣足即運氣令入四
肢體中
敢問今年十月行至灞橋北蕩東北寒風登
時眼腫面腫一宿始可十一月冬至後行人
事至永崇坊蕩冷即眼癢以爪甲搔之當時
兩眼皆腫不知當此若爲禁禦得眼之不腫
答凡服氣人皆居山藪法即易成豈有蕩風
觸寒便致於病只爲頭面素多風疾氣排未
盡風在皮膚所以如此但正氣流行得入毛
髮舊髪換新髮生訖此疾若眼腫甚者以氣
偏注於肝肝受正氣即眼目精明亦無腫癢
敢問咽十咽五咽即小腸烹烹一食乆拍之
聲已無矣若爲得終一夕小腸常烹烹答其
初用氣人令朝暮子午服者爲氣微弱不能
乆固所以令四時服欲得氣相續也但無穀
氣即正氣常存
敢問固氣不令泄之時用力固爲當以漸固
又用力固即小腸微痛並若爲治答凡初用
氣甚難固其氣多從熟藏出但用想固之勿
令數泄其小腸微痛者是用氣時取氣傷多
生風入腹故也每覺微痛即泄故氣以新氣
補之即愈也
敢問從數年以來常患背癢今年十一月初
背癢自定移於兩臀癢脚及脛亦癢何也答
此是正氣初入背間排風邪下之候也排此
風邪至兩臀令下出盡病自愈
敢問從冬至後來每初夜卧時氣從頂習習
下至脚夜半後先腰脚暖此氣漸上至頂何
也答此是元氣初行可引此氣周身而行甚
善矣
敢問有時兩鼻孔裏氣直上頭而滿面氣行
何也答云氣直上衝頭者此是逆行氣之候
凡氣從後向前行爲順從前向後行爲逆
敢問初夜仰卧即三五咽兩手一時熱氣出
如煙須臾渾身連頭面至脚通同一家熱氣
絡繹行如春月雨晴後瓦上及地上陽氣相
似連臀連曲鞦脚跟皆熱氣行遍皆從兩脚
大拇指甲及兩脚心下出左手極汗何也答
此是和氣初行循環經絡節氣令度日乆行
之自通玄妙非紙筆之所陳
敢問有時腦連項頸自涼冷氣行甚覺好何
也答曰此是正氣行於心肝之間苦覺傷寒
鼻塞眼熱白精不明可用此氣登時即愈此
法亦療時行黄病瘧疾等極効
敢問有時口裏暖氣遊颺行即入齒前透過
齒後經過六七齒三十餘度皆入齒内外行
何也答此是氣欲入骨先有此候但堅行之
勿懼而不服
敢問有時玉枕連項頸暖氣突突出何也答
此爲丹田中食氣多拒正氣不得環流所致
但腹中穀盡即諸法易成必不慮飢渴羸弱
等患其法深妙與人療病騰陟等雜術行之
日乆作皆必成諸無疑也
　　　王老眞人經後批
太上道法遍滿萬物但所學者百不失一不
用功夫則墜落其身將父母遺體埋於太陰
骨腐於螻蟻寧不痛哉
一法與萬法皆同不須看諸方術徒役使其
心但乆用功自到微妙是將載於紙筆只如
嬰兒居胎中豈解尋諸方術邪前早具述恐
道者猶有錯失抄諸丹方故再言也然在勵
身持心訣至微妙矣即是胎息之宗原初學
之梯蹬若有看此法不見秘妙之言無由得
道故今附此訣於後必不得容易傳示非道
之流定招殃咎宜大愼之焉
雲笈七籤卷之六十二










雲笈七籤卷之六十三從三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹訣
　　　玄辨元君辨金虎鉛汞造鼎入金祕
　　　眞肘後方上篇
夫金虎鉛汞者不出五行萬物生成因陽而
結因陰而生陰者道之基陽者盈之始陽不
能獨立陰不可自生人民萬類皆禀一氣判
二儀從混沌分後因兆立基句屈伸達而生
因造化父母成形還本各歸其根變化也陰
陽相奪法象乃立坎一離二從陰歸陽火一
水二從陽歸陰水二火一前者象後者質如
身内修道之眞源重玄義幽闇契眞理雙喻
鉛汞二陰水之二也火性炎上寄方自守火
之一也在天地之間配象五行在人身田中
心爲火藏在肺下其數一腎爲水藏雙居命
門其數二足明火一水二爲道之祖悟者修
行神仙不難玄珠優遊於赤水中胚結成胎
還丹亦生於玄一因陽發騰爲流珠足明三
五與一天地之至精變化須臾且如内修得
一者陰丹氣也氣能存生外修得一者陽丹
丹成服餌功能内固性命外化五金乃知修
行不二至藥無雙天人合道理契自然非陰
不生非陽不成還丹交媾不出於水火金木
土猶即符應候丹自成矣丹基在一但辨得
眞鉛眞汞二物眞陰眞陽大道也故託易象
藥不須斤立三百八十四銖象月兩弦上下
對望二八十六故立一十六兩剩少即不合
爻象節符用事也坎離爲藥天地爲爐乾坤
震巽爲運卦生成但以符結陰氣變爲白馬
牙陽氣變爲金砂金砂入五内霧散如風雨
雖無外一施妙用無極此皆長生出世之方
還丹之至道元君三景眞人每至元日會議
得道之子有分者感天曹赤帝君敕以金簡
朱書乃示此訣若内行不眞心生猶豫口是
心非終無得理學者但行不二之心道師必
當自至以戒後來者也
㫖教五行内用訣
訣曰辨藥並火候法象上清眞經諸仙籍秘
録纂要及歌中但遇五行不出數内水一火
二木三金四土五土無正位遊於四季五行
生於土土生於金金生於水水生於木木生
於火甲之精結媾萬物成形生死歸於后土
土主黄金主白但看鷄子内黄外白二氣相
感分判自然豈假外物爲情而反也
一北方黑子水金之寄位五行之始道之基
黑鉛朱砂中自生者牙也日月照曜時足在
砂中性白伏火名曰天生鉛也
二南方赤午火之正數火寄位朱丹丹者南
方之異名朱砂鉛之父母仰月也
三東方青卯木道之本宗陰陽父母萬物各
禀一氣皆同此祖所資負陰抱陽甲之精曰
火之本父母日魂也
四西方白酉金神水之寄位轉北成西卯酉
相望金木相剋水火交運以成大道陰之精
月魄也
五中央黄戊巳土華池之寄位黄能制水不
流自死土是還丹父母也生死在於父母父
者火母者土制伏萬物不起各依本父母故
曰金鼎土釜故云三五與一不差也
訣曰日者積陽之精其數有九在天成象在
地成形含和萬物布氣生靈日之烏黑也色
黑象北方壬癸水名曰陽中陰精陽含陰也
是以離支丙丁火宫得九之名結氣朱英鍊
之固形三五與一龍虎來迎古之仙者鍊日
之精身歸純陽飛遊太清且水銀水類而含
陽性外陽而内陰陽象黄陰象白是知外赤
裏白故水銀生於朱砂中是汞產於鉛也此
明陽中有陰不孤陰寡陽也
訣曰月者積陰之精而成坎位其數守一陰
陽含牙魂魄相應陰陽也如日月之有蟾鳥
陰陽兩氣雙白色象西方庚辛金名曰陰中
陽精陰含陽也是以坎支壬癸水宫得一之
名氣結玄英諭人皆因父母傳氣而成形遞
相含育自然之道藥物象月從陽而受陰胎
而含陽精外陰而内陽陰象白陽象黄故外
白裏黄是以白金生於河車河車者火赤色
之名朱砂也故云砂産於金此明陰中有陽
不孤陽寡陰也
訣曰朱鉛二物入爐合銷爍取其精添入丹
魂之中用立乾其聖如神故得稱姹女者鉛
也砂者白金也金基黄輕黄譽也
訣曰一者丹基水也鉛在内二者火基木也
符在内五者士基母也金在内修丹不悟眞
一之理互說金石爲藥又不得節符火候還
丹因何而立乎
訣曰大丹並非金銀銅鐵鉛錫魯青雄黄五
礬諸雜金石等蓋各有毒備諸制伏君臣可
治疾並無延駐之功
訣曰朱砂得傍門制伏治世疾駐顔無長生
之分何也縁不得本父母及爻象失其元氣
故也
訣曰汞者水精之名受含符信曰汞飛起爲
流珠故云丹砂流汞父戊己黄金母也
訣曰凝流珠爲白金此明白金從一中成形
貌也金水道并使以金爲黑鉛陰中陽生反
老爲少陰之精物極即反已老却少遂之長
生故水銀生於北方來居火位相交以成大
丹
訣曰上聖隱秘愚昩自迷設用凡鉛黑金汞
銀爲河車雄黄爲土金銀爲母並非至藥之
源(凡鉛者銅鐵草並有鉛及有礦鉛並凡鉛)
(也眞鉛者子母鉛也有銀者是鉛爲大丹神)
(水金之母也子母相得其情也)
訣曰金爲月精以處陽位汞含離氣以應六
爻天地之靈孕日月之精否極泰來陰盡陽
生皆順天道而爲也
訣曰從月一日受符六氣從性成情十六至
三十六氣從情成性象偃月魄月出没之象
訣曰金爲父木爲母震爲長男兊爲少女白
者歸一之名金者得位之稱黑者性含水色
鉛者同金之類黄者象土牙者主生子者九
轉之運名河者水之基車者符育之功
訣曰世人不悟朱砂者鉛之母符者丹之父
生死歸於后土黄能制水不流自生自死生
亦依於土死亦依於土土者火之母也
訣曰朱砂是鉛之祖還丹之基鉛生於朱砂
故云汞生於鉛砂産於金悟者萬無一焉
訣曰朱砂陰汞天符運育日月滿足自生出
曰陽汞此是陽爲君陰爲臣二汞本一物無
二
訣曰寶丹本乎一物而生自無外入譬如蚌
吸月華之氣爲珠在腹豈有異類而成
訣日太丹有三品上者汞中者丹下者砂悟
者歸一無二金虎含陰位屬西方眞氣内藏
寄生太陰玄鉛而爲至精名曰龍虎卯酉相
尅子午相望此是天地陰陽輪軸轉運造化
也
訣曰九轉二百七十日每月換鼎至九鼎換
之便妙不換亦得受符金性低昂十五金性
全滅三十日道窮乃歸子坤元受符三物同
没於土陽符上騰至於宗廟即下降巽生受
符乾坤震巽蟠虬上下五行藏伏陰陽燮理
徃來天道之用周而復始
造金鼎銘
后土金鼎生死長七神室明三圓五陰一混
沌徘徊天地五里陽陽兩頭狀如鷄子形具
莫差黄白在裏厚薄均勾六一固濟好守午
門參同自契
訣曰一者五行之始月之陰魄位居坎中藥
生於陰暗之處時人不知金公之理金者太
白之名公者物中之尊呼之曰鉛
訣曰金入中宫太一大庚成赤鳥守黄烏蒼
龍伏籍白虎制取本類相聚故曰參同
訣曰黑鉛入仰月配合爲夫妻陽魂合陰魄
兩情自和同世人不悟正五金八石是陰之
緫數配合運動爲丹者八石者八卦五金者
五行火候也
訣曰不容之木是甲之父母所以受制於金
金孕水安水必存金木孕火制火必假木
訣曰鉛水者砂中自生之液主陽汞水者砂
中抽出之液主陰是鉛水制汞水
訣曰鉛水者符也汞火者砂中抽出之液故
云鉛火制汞火水合其性火合其形二物在
鼎中被眞符制之遂不飛走然氣相臨吞蝕
變化得稱大還
訣曰丹砂木精得金乃并參銖不偏至聖至
靈世人不悟見金視之如土藥曰太玄陰符
道生陰陽陰陽生五行合爲還丹故名龍虎
龍者陽氣木也虎者陰氣金也
訣曰受持二木漸順汞雖得伏未是大丹且
要服食可治世疾延壽守至九轉蒼狼黄色
守三年太元之氣足色歸北方黑色服之一
刀圭金粟之小分長生住世刀圭可制汞一
斤成白道守五年服食可三銖長生一銖可
點鐵水銀各一斤成赤道守九年畢法服食
可二銖長生住世點水銀及五色瓦爍各一
斤用藥一銖各隨本色成寶
訣曰太丹守運三年氣足以木蜜爲丸麻子
大依分兩服食奉藥跪坐面東向念天眞餌
之其丹九粒繫之臂後出入徃來奏表上書
登壇拜謁人皆欽重或有悖惡逆黨生意向
人自散或入山林居迥野猛獸毒蟲山林物
魅摧心伏藏不敢爲害至於交戰鬭敵周迴
待衛五百人不遭弓矢鋒刃損傷所在之處
土地靈祇悉皆侍衛古今法造神鏡及凡銅
鐵鏡用藥一粒磨之自然通靈若用一粒書
符作法口解召集五嶽天仙龍神萬靈立至
驅策自由世人有疾書一字吞之立愈死七
日未壞者内二丸兩鼻中返魂却活七日外
不得已死者内一丸口中埋之不腐禽獸並
同藥守九年取四銖和黄土一斤水煑三日
成黄金用之不道殃罰七祖身爲下鬼天道
秘密容易輕泄見世必招仙官譴謫種種不
稱意神理同煞順慎無咎
　　　正隱甲法象天符用火并合金造鼎
　　　肘後方下篇
經曰甲者木火之祖其數三成數九正位生
於東方青寄位丙丁萬物之師火之父母日
之精魂陽之始祖照曜成形名曰魂日者在
天爲直符能發泄萬物在地爲地符爨熟萬
物陽氣分判故稱木精青腰使者陰陽二性
契證參同金砂火并三五與一還丹自靈三
者木陽精之父母陰汞陽汞並是陽精照曜
結媾生成强名金砂天地之至精也丹者陽
之陰汞陽反爲臣二也朱砂是謂之火鉛五
者土主母陰中陽精陰之陽汞陰反爲君一
也黑鉛是謂之水基九銖陽魂謂之眞水喻
居離位陽中陰三煉陰魄謂之黄銀喻居坎
位陰中陽故號水銀水火相交混沌自并剋
復歸一成形無外物故云陰火自會其符理
由人消息即合天道聖意上品
金丹第一訣曰火鉛制火火自滅陰陽進退
數七八受氣分離在半月三十道窮起復處
養育通靈九個月
又曰陰陽二汞同一形先後配合自有情用
金反應爲神水華池得母由木精直符交運
依爻象悟者得之丹自靈化寶服食長生路
天地反還三一并
行符合天符法象
訣曰夫修金丹合符法象大演易道行符初
候喻起建子月陽爻動喻生坎位初九潜龍
勿用陽氣混沌分判冬至後一陽衝過甲子
爲上元從子時起始爲一陽生見龍在田爻
動驚蟄受陽用事謂之一陽生遇甲爲火之
父母故法喻用火便象十一月受陽故從子
超陽生於陰暗之中壬癸宫符至建午月陽
中陰生符喻同陽全也
經曰超計行符子喻斤兩爻動初陰太陽火
陰奇陽符共信(四五銘而兩合)
經曰日月玄象五行起伏始數爲一陽生象
天地發揮傍通情也驚蟄萌兆並行
經曰但取春分晝夜停用符陽爻漸生至大
壯法喻從一至十五象春夏火木用事從文
入武十六日取秋分晝夜停陰爻漸生至陰
盛月盡法喻秋冬金水用事從武入文並喻
合更漏一百刻故應天之玄象藏伏没在晦
閏合脁朒之數也即天道日月行度無差
經曰符從子起亦非火之父母子者陰中一
爻之始子喻斤兩造化軸轄之緫數是陰陽
起伏法喻行符合刻漏分氣用符合斤兩喻
也符動生於辰已至二周半午首分氣終於
戌亥非子之正位
經曰還丹行符法象秖喻天符陰符行度易
道合更漏五行四時運轉無差二十八宿斗
杓諸星位並所主休咎吉凶之兆修丹法象
正用不在數用之限行符定用法本火在下
古法行符象喻也
經曰陰長生翻符在上象冬至夏至陽陰上
下故上用符守鼎審依爻象進退斤兩然用
陰谷子依灰覆藉茗燼爲依尤佳但消息皆
陽向陰伏藏通如土蜂穴勿令氣泄
經曰從一至第七日半便象一季以次遇子
即加子生坎位故明陰内一陽生法象故從
子起漸加爻至立夏夏至象火王母相背十
五十六計符共當六十符望前爲陽望後爲
陰陰生從十七合十四漸退至立冬冬至五
行數盡終三十實數共計合符日用都依六
爻上下生成終始數正用符日計都合五行
天符六候足爲陰符陽符各守界受氣之緫
數經曰起伏法象陽符陰符藥物並不得逾
斤故合大演一周周而復始乾坤大理運軸
大數又合乾策二百一十六坤策百四十四
緫喻合天符行度之數即火符自然初候兩
日半一氣三十時二周半至五分氣符歷十
二支五周計六十時行符五日一候足當用
五爻十符第二候兩日半一氣三十時二周
半至午分氣還歷五周計六十時行符至十
日兩候足當用十爻二十符第三候兩日半
一氣三十時二周半至午分氣還歷五周計
六十時行符至十五日三候足當用十五爻
三十符
經曰十五日前爲白月陽符火木用事後十
五日爲黑月陰符金水用事退符漸計合還
九起爻動始數應陽奇陰偶合六四銘同兩
用二符初爻爲定遇子則加逢陰即退周而
復始法象天符建子發泄陽動之始混沌欲
分潜龍未見須遇甲爲陽之父母分氣屬陽
道上元始陽動行符震復用事便象初九併
用氣候以喻孟春每行符巡歷十二辰周半
終已三十時二日半起午分氣又二周半終
亥計六十時以象仲春二九象法坤兊氣交
初候五日第二候陰陽起伏天地初交法喻
季春屬上九事後遇分氣計爻符用翻譯但
從子至巳午亥畢還復起第三候至初九分
氣屬陰道上元陰生退符巽遘用事便象孟
秋漸退候歸三十五行數已盡起伏志在用
火失在抽添即氣候錯令若依玄象無虧神
靈自契一象不足與瓦礫無殊進退明守期
候還丹自成夫修至藥須用眞鉛汞子母混
沌自相扶炋爍應氣候金水相并歸戊巳交
合象嬰兒受氣於母母隱子胎子藏於金中
含孕自然金精石液相反一飛一伏陽推陰
證像鷄子黄精在母而隱伏外白裏黄河車
運轉須臾脫胎象萌芽伸屈萬類各禀一氣
而受形然未有功能變化神足作用故立養
育感動大丹明喻故用法象方合聖意托易
道五金八石六爻生成乾坤互用運轉正氣
定五周分午首終亥起子進退加爻藏伏時
節乃合天道參同自然須依更漏用火即合
符不差但依晝夜停用符每十二辰遇子即
如行符一月便象四時或九月或三年或守
畢法九祀而終喻大演九周太一君臣人民
合局之數丹自靈矣能内固性命外化五金
轉弄顏色服食多少及變世寶說在辨藥龍
虎肘後方


雲笈七籤卷之六十三

雲笈七籤卷之六十四從四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹訣
　　　金華玉女說丹經
太極元眞帝君自洞庭陟王屋登天壇周覽
以極天老相風后侍方明力牧常戒先昌宇
從時六玄宫主悉以天衆會於雲臺觀龍軒
鶴騎仙仗森列駐於空界時帝命天老乘龍
蹻詣六玄女修敬(帝者即軒轅黄帝也證位)
(曰太極元眞君矣天老爲丞相故勑之徃六)
(宫問說起居六玄女也)六宫主亦各遺仙女
乘鶴蹻詣帝君修敬事畢甲寅宫主太玄金
華玉女登堂不起仙座浮遊至於帝前白帝
君言仙尊我於天界諸天之中遍禮天王仙
眞道衆咸仰聖德玉皇寶籙三洞秘文大道
眞經普明法要帝君當知天策降靈位爲仙
王子同本師是慶嘉福
元眞曰予暗昧至言不知以何法事而同本
師玄女曰中黄元君是吾本師太陽元精是
吾本服即今太清宫左瓊室神丹也是名天
地元寶護生丹是以天帝命我策居寅宫號
曰金華以旌法域
元眞曰予當受玉皇寶籙太陽元精經然知
其靈化至明是眞神道而終未達其性太陽
元精以何因縁至太一君易名龍虎玄女曰
以吾法位足辯道源龍木德也虎金精也丹
砂生木鉛華出金金華之德帝知之矣子何
言哉
元眞曰太陽元精爲水銀耶爲鉛華耶二物
合成爲元精耶玄女曰非也我昔於紫微上
宫見太上說太陽元精左正之靈與道合并
化元之英涉於水以黑見於火而明托體水
銀之胎而非水銀之形五行相生太陽元炁
遂伏爲精何者土生金金生水水生木木生
火火生土土之精生石石之陰精爲玉石之
陽精爲金金(經云一石之中分陰陽爲金玉)
(故謂一陰一陽之)道金之精生靈液靈液之
精生水銀水銀之精生丹砂丹砂之精生陽
光陽光之精生元炁元炁之精生神明神明
爲眞靈眞道其成矣
元眞曰何謂陽光玄女曰丹砂之精也夫靈
液猶金之血也水銀猶金之髓也丹砂猶金
之神也太陽元精猶金之父也故陽光是丹
砂之精居金火之位而生元炁元炁是金之
子也
元眞曰何謂生丹砂丹砂爲木精何謂爲元
炁予未知之玄女曰其體於運數然也支乘
其干納音相會以從五行分成陰陽者也夫
金爲酉酉配金金嫁火逐猪而入鼠宂以生
水也故汞色帶酉而白體爲子而液子配水
水乘牛隨虎以入兔穴而生木也故鉛生帶
子而黑體爲卯而凝卯配木爲龍而稱父酉
配金爲虎而稱母夫火能固物而存元炁故
服元炁者炁質永固神合元和以通靈也
元眞曰元精至矣通靈上藥止於是耶尚在
妙用乎玄女曰有之昔吾與天衆朝會太一
神君聞無上大道演度天人宣說法要其一
名金液其二名九轉神丹以授衆眞普救世
苦
元眞曰其理云何玄女曰以筒左味液金成
水流注五臟堅滑四支調補百神潤澤六腑
變易毛骨延久生形其力神速
元眞曰金液然矣九轉丹其術云何玄女曰
烹鉛爲砂化砂爲餅化資丑液實爲通汁也
以餅歸爐收鉛爲砂砂而復餅終始數九九
陽也九九相乘化之爲砂其不爾者粉白可
用是爲九轉矣
元眞曰旣九轉矣復云何哉玄女曰以左味
化𥐻以稠爲度以調蚌粉狀如塊泥圓餅塊
泥以隨器量中安經以餅覆結是爲内蓋結
而不結難爲制也旣内蓋已以泥實之實必
築固勿盈器外上又加蓋蓋又加固固旣周
際昇於爐焉文候以月武候以日日月畢開
際候鼎底紅日月相乘赤黑乃已赤黑乃已
元眞曰法旣度矣復云何哉玄女曰粉三銖
一二兩兩七以兩化斤沸如亂星星滅事畢
刀圭奔日
元眞曰善哉吾道匡矣金華復位未幾而六
宫宫主及衆眞飛仙冉冉悠悠退杳隱冥遍
虚空界奕奕暉暉黄光曜明於震宫之中有
赤輪炁中太一神君現於明輪之間雲軒羽
蓋滿其光界山川赫日黯無晶光是時太微
眞人朝拜於齋壇之下方明力牧天老風后
等同時讃禮俄而靈炁霏微於其光中晻曖
徘徊遨翔繚繞太一神君與無鞅仙衆深隱
玄中帝君臣衆並六宫御女山林道衆數千
萬人咸生無上道心得不退志
　　　玄解録
余少抱甚疾專意修養至於金石服餌亦當
勤求竊見時之好事者不顧貨財大修爐鼎
謂河車立成可變土石謂金砂立化可壯筋
骨然而徃徃有爲藥所誤醫救莫及何哉豈
根源不正歟師法不明歟致終始不相副如
此之甚也余因覽道書偶見九霄劉泓丹藥
要訣乃喻俗徒都未窺至道之毫末而妄自
誇炫誑誘時人凡所施爲無非自伐之捷逕
能無悲乎眞仙之言定不誣矣余久懷滯惑
方困於是今故抉其要語書之座隅目之曰
玄解録冀觀覽之時疑撓盡釋雖未達金液
守身之術當必免毒丹傷命之虞亦天年之
幸也如有同我斯志者固願攻其未悟耳大
中九年乙亥歲五月十七日甲子纂
辨金石藥並去毒訣
漢安帝時有劉泓者久學至道棄官入山後
至延光元年十一月九霄君來降爲憫道士
不知燒丹之正道乃指陳至藥之根源分别
雜丹之門户並解金石毒守仙丸方傳付於
泓踈之如後
九霄君謂劉泓曰夫學鍊金液還丹並服丹
砂硫黄並諸乳石等藥世人苦求得之將爲
便成至藥不得深淺竟學服餌皆覓長生不
死者也並不悟金丹並諸石藥各有本性懷
大毒在其中道士眼之從羲軒已來萬不存
一未有不死者劉泓再拜稽首問曰何也
九霄君曰世人所造金丹服餌皆求長生愚
者即劫力以資俗事又欲將至藥求點化金
銀榮其行尸以養僕妾但一起心即是必死
之兆至藥亦無因而見也准教藥無雙能公
無二用又不知藥有至毒造丹成後世人只
知餘甘制河車磁石引針硫黄乾水銀將謂
制金丹了便無毒矣假如先賢鍊秋石以地
霜結爲石能引生汞亦能制金石毒亦能壯
金石毒如有服者中路毒發不可禁止必見
死矣縱不死亦卒患惡瘡此爲先兆也秋石
云解毒且見朱砂及粉霜毒並硫黄等被秋
石制伏豈能解毒矣先聖遺教世人難知焉
知之者眞仙也不知者凡人也
泓問曰變化銅鐵之藥並不堪服何也君曰
縁點化藥法多用諸礬石消硇之類共結成
毒雖能乾制水銀及化銅鐵其用火時候亦
與至藥不同縁毒成結在其中縱令千銷萬
化毒終不出亦如人有毒心毒在心内必不
從外入亦如木中有火火元在内其點化之
道本亦在内各受其性色目法作不同炁遞
相生各懷毒性雄雌消硇雜類相助其火候
不展天時地理之法或近或逺者蓋不稟天
道而成則知古徃仙人不服此藥明矣縁有
大毒造化之力不足故也
泓又問曰點化之藥爲有雜石衆毒固不堪
眼常聞換頭紫粉七返丹砂更無礬硇所雜
可以服否君曰此二藥世人千百中無一人
解作縱能爲之亦不堪服何也且換頭紫粉
是仙人所合之粉以爲宫室之用縁有硫黄
在其中水銀入硫黄含大毒豈可服哉又七
返丹砂雖燠令伏火本無四象五行筋骨血
肉陰陽炁不全如服之令人五臟血乾凡人
血少即病血盡則死矣
泓曰世人修服丹砂顆塊不破顔色如故大
火燒之不動者服如何君曰凡朱砂凝結之
初皆於砂石中成質縱是光明者飛之每斤
只得十二兩水銀其四兩即是山澤滓滯之
物其滓懷大毒道士若解出滓便相和服之
服者則澁人炁脉乾人血液豈得有益乎況
從古已來道士未經至仙之教皆謂伏火丹
砂是死水銀妄言金砂入五内有不死之兆
甚錯矣世人豈不知從前服者未有不死之
人唯硫黄獨體不入他藥猶能去人積冷但
不可多服縁是純陽炁不全耳其他小術固
所不論
泓問曰何藥則堪服可以延駐君曰我仙人
所煉至藥例皆日魂月魄四炁爲象日魂不
離日裏月魄不離月中假如至藥亦不離從
木而生何也木帶青以象水銀内含其火火
爲陽以象朱砂朱砂屬離離南方火之位火
爲朱砂亦同木中有火矣配木火入中宫之
土土能剋水火能生土而乃道成如人初生
嬰孩及長大還爲人父母遞換相承本處其
一至藥根本亦不處二道之無根以心爲根
道之無用以四時受炁發生各得其所爲用
道因炁而生因炁而死至藥服之不死者蓋
爲不參雜諸味無毒銷成汁爲器或方或圓
並能赫然通徹書夜光明然始堪服去人昏
沉定人神思除邪魅耐寒暑皮膚潤澤髭鬢
不白返老成少千日可驗故服之不死
泓又問曰至藥有幾般君曰眞正之門有三
焉一曰神符上仙上丹二曰白雪中仙上丹
三曰九轉下仙上丹其三般丹出一門而異
名各有三一禁法不可輕傳於人何謂不可
輕傳假如神符若無太一宫天一宫成者即
名白液終不成器縁以天一宫名其三一不
可傳白雪若不堅不成氷不入調青不受青
炁亦共粉霜毒無别亦如日無烏而不明月
無桂而無魄相似縁引凝成堅氷青如磁石
引針其三一不可傳也九轉普青白雪成結
即入紫宫用縁以凝四炁納萬象而成質其
三一不可傳也夫至藥若不受四炁混沌豈
得號曰龍虎之丹所以我仙人天地之玄化
同日月之光如神符白雪修鍊功畢始有上
昇之路九轉即返老成少顔如處子壽同南
山矣其三一之訣不許輕傳豈不冝哉
劉泓曰三一之㫖玄矣祕矣未知何人即可
傳授君曰如吾者即可傳授夫三一者造化
之機關也非獨至藥有之凡人身中亦皆自
備人若能修身中三一者即子母不相離神
炁自相守怡怡和煦光照明白子不見至陽
之月當晝之景乎風雲不去纖羅不動碧空
澄徹豈有障翳哉人亦有之若能常調三一
不慮不生與碧空之炁相合内外光明虚無
同體者亦可昇騰矣世人或有竊聞此道者
云是服炁乃鼻吸口吐鼓腮强咽立可致其
殞斃亦猶藥中錯服毒丹不可救矣所以身
中三一與至藥三一不殊其身中三一亦不
可輕傳也
泓又問曰如有人先服丹砂及乳石硫黄紫
粉毒發者如何救解之君曰已服死者不可
言也如有後服者只可救之遞須相勸道士
志造守仙丸救之可存性命假如換頭紫粉
縁不入凝白雪爲骨骨爲陽及無調青入者
即名大毒紫粉人服不看多少逺近如喫雜
物觸犯不問日月遲晩如發不在醫療例不
出三日五日無藥可救如硫黄紫粉伏火丹
砂及諸乳石若發服守仙丸猶可救之十有
二三命在若魯服諸石藥雖未發能防備者
服守仙丸尤妙
泓又問曰三大丹旣延駐人命無毒知未畢
功可以服否君曰神符白雪九轉未經太一
宫者四象未全不可服如有人誤服者忽覺
發動不安但急服伏龍肝汁並甘草湯生菉
豆汁乃立定少見命終何也縁此三藥並無
雜類相撓只空火毒乃不至死除三般其餘
丹砂之流雜物一朝一夕强餐服之如或發
動命即危矣
劉泓曰守仙丸丹可得聞乎君曰守仙五子
丸此法仙家所秘然令擇有道之士授之以
護其性命今故一一教示並粗舉三丹大略
爾冝熟思流傳以救未悟者無忘吾言吾將
徃矣泓乃雨淚稽顙再拜九霄君舉手别入
雲天不見矣劉泓乃於山中刻石書記後有
道士見之録出遂傳於世至唐開元中通玄
先生張果進上此方玄宗大喜秘於禁中通
玄兼述三丹之功極備但無修丹之法今不
書去繁也
守仙五子丸方
餘甘子覆盆子菟絲子五味子
車前子
右已上五子各五大兩别搗如粉麵取二月
三月枸杞嫩莖葉搗取汁二大升拌藥末令
乾盡訖後七八月探蓮子草取汁一大升亦
拌藥末令乾又取杏仁一大升取好酒研取
汁五大升於銀器中煎令杏仁無苦味然後
下生地黄汁半大升眞酥五兩鹿角膠五大
兩炙搗末都入前汁中略煎過又下五子末
一時以柳篦急攪看乾濕得所衆手丸之如
梧桐子每日酒下三十丸如要加減以意斟
之忌猪肉蒜芥蘿蔔等服之百日先服金石
藥毒並盡亦益金丹之炁通流於五臟潤澤
血肉萬毒悉除髭鬢如漆返老成少皆因制
其陰陽炁兩性彼此相備矣祕之通玄先生
制五子守仙丸歌以讃其妙歌曰
返老成少是還丹不得守仙亦大難愁見鬢
斑令却黑一日但服三十丸松竹本自無燄
故金液因從火制乾五子可定千秋㫖百歲
如同一萬年
陰眞人論三品大丹之靈効亦云五味守仙
之草藥尚能守生相助如不得上昇旦爲地
仙永不死矣爲其制一切丹砂及解諸石毒
永不發動又益靈丹之功盛行於榮衛也决
定無疑矣陰君之意言五子草藥尚能令人
不死即神丹之功可知矣今以傍有助於守
仙丸故附之於後
　　　王屋眞人口授陰丹祕訣靈篇
夫陽丹可以上昇陰丹可以駐壽陽丹者還
丹也陰丹者還精之術也黄帝問道於廣成
子曰無勞爾形無揺爾精守此之道可以長
生此之謂也混元皇帝道德經云深根固蒂
長生乆視之道也河上公注云人以精爲根
以炁爲蒂亦此之謂也又曰虛其心實其腹
弱其志强其骨强骨之道亦此之謂也黄庭
經云日月之華救老殘陰陽相合故謂日月
之華亦此之謂也黄庭經云耽養靈柯不復
枯閉絶命門保玉都命門即精室之下是也
玉都即五臟是也無欲即四肢無病根葉俱
茂方可長生又天之爲道蓋付人愚智之性
不付短長之命夫愚智之性者猶木實甘酸
也至如潤沃則榮乾涸則悴榮則長活悴則
速顚人之夭壽亦猶此也故道者相傳皆曰
我命在我不在乎天亦此之謂也又炁序遷
轉每歲一春至於陰丹田有暄煦故得容顔
悅澤耳目聰明心旣泰然不壽何待又道門
有庚申守三尸之法此即不然使三尸自銷
化爲精髓者也古仙經云有十種仙其一曰
堅固精色而不休息翕精圓成名之行仙者
千萬歲亦此之謂也
王屋眞人劉守依眞人口訣進上
代宗其眞人姓王名長生遊諸名山不常厥
所臣於王屋山獲見故爲之王屋眞人眞人
自言東𣈆朝人也一妻姓劉自言太宗朝人
也夫婦之顔俱若氷雪探幽索隱每亦相隨
臣親伯父名登常學道於北嶽恒山事張果
先生五十餘載凡壽命年一百一十六歲天
寶十四載春三月告諸子曰元炁錯謬不可
久俱我行三山海上以求名藥若來期稍遲
汝等勿怪遂去而不返其年十一月果有禄
山之叛臣家本儒業於道術頃者隱居王屋
十有餘年每見樵翁未常不敬修行不輟果
遇異人即王屋眞人是也固問臣出處親族
乃自言魯與臣伯父同事張果先生見愛之
情更加數等當時臣已朽邁耳目不聰眞人
見哀授以此訣邇來諸疾減退雖未返童顏
漸覺似於少者
訣曰不敢爲主而爲客此一句借道經以說
其事也夫先舉者烏主後舉者焉客主者先
施惠於人也客者受施於人也若施於人者
則情散精竭受施於人者精固而情專以其
納和炁以助陽夫何患焉然則陽亢爲災陰
盛爲毒災則自損毒則殺人凡口鼻炁塞是
陰之毒炁也愼莫從高自投擲夫陽怒急於
施寫若自投擲何可制焉尾閶之尤於是乎
在也黄庭經云若當决海百瀆傾葉去樹枯
失青青斯之謂矣側身内想閉諸隟此非有
事於陰門而側身也所爲將閉諸隙先側其
身也隟所謂命門在精室之下接脊之末黄
庭經云耽養靈柯不復枯閉絶命門保玉都
此之謂也正展垂壼兼偃脊垂壺脚根是也
側身又偃其脊兼展脚根則命門自閉脚根
烏垂壺者蓋取其時人不悟矣然後安定其
心文火爲噓呵青炁却流散入諸髓養生之
急莫甚於此夫如是乃可以有事於陰門有
事之法亦常式爾四合五合道乃融合陰陽
相合也出入之間或四或五即當精炁漸動
諸脉通融之道也是炁之毋也翕精吐炁微
將通翕精之道自翕之而上也吐炁之道噓
呵之法是也夫如是即又勞精在亦將患理
宜微寫以存其真此所謂微將通者也黄庭
經云但當翕炁録子精寸田尺宅可治生此
謂之矣又自古道者相傳云欲得不老運精
補腦正在此矣大抵是炁爲精若此即化精
爲炁廣成子授黄帝之道曰無揺爾精蓋用
此法也嫋嫋靈柯不復空靈柯不復空炁充
實也徐徐玉壘補前功旣通之後腠理必虚
若不補之則成其病彭祖曰陰養陽精命可
長生此之謂矣舉陰能養陽即知陽亦養陰
斯亦明矣然則俱不得腠則害生靈柯玉壘
不言可知也補之其道將如何將欲自明故
自問之也玄牝之門通且和此補之道也所
謂陰陽相合更相補養夫玄爲鼻主入炁牝
焉口主出炁出炁與命門入炁相應一出一
翕相續不斷暢極即止亦無定數諸炁不泄
凝結爲精精旣補焉何疾之有銷散三尸用
此法也夫本來合實虚即蟲生莫蟲之類也
本來合虚實即蟲生木蠧之類也三尸在三
丹田也三丹田者上丹田腦髓是也中丹田
心虚是也下丹田精室是也所以心有竅是
合虚也哀恚塞之即生蟲也精室腦髓是合
實也施瀉過度即生蟲也若合虚者令虚合
實者令實三尸之蟲白當消散夫何患焉因
之有肌膚悅澤如春花返其童顔是此術也
泝流百脉墳血腦向之所務亦已畢矣彼靈
柯旣不空矣且冝摩拭手足接搦筋節旣自
當精炁流布散入肌骨百關通利其在兹乎
泝逆流也故精却上而逆流也夫婦俱仙此
得道者夫以陽爲主陰爲客婦以陰爲主陽
爲客以客助主主當安矣俱獲暢達非仙而
何然此乃仙之階矣至於羽化上昇亦猶此
矣欲求此生壽無極陰户初開别消息此二
句即真長生乆視之道也夫長生之術如接
樹焉以命續命者也然則接樹之法雖以枝
接之至於妙用之要假元炁陽和之力續命
之法有同於此夫陰門初開必有血候初正
腠理始通陰陽相感此時也者將有孕也夫
將成後人之命而續我前命事旣相類理亦
昭然唯於此時要在勿泄然自古道者相傳
皆言施之於人則生子存之於己則生身此
之謂矣然此法要尤在春初當萬物發生之
時故當興其盛矣凡一感是延十二歲十二
歲者天地一周矣頻十感而延一百二十歲
此舉軒轅上昇之道矣


雲笈七籤卷之六十










雲笈七籤卷之六十五從五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹訣
　　　太清金液神丹經(并序)
夫玄虛之號旣不知其名而字之曰道道之
爲言覺覺猶悟也有一夕之寢者則有一旦
之覺矣有大夢然後有大寤覺夢之極其可
略言乎戀生謂之弱喪欣死謂之樂無樂無
所樂有不足有戀有則甚惑樂無亦未達達
觀兼忘同歸於玄旣曰兼忘又忘其所忘心
智泯於有無神精凝於重玄此窮理盡性者
之所體也獨運陶鈞之上潜撝不疾之塗寂
然以應萬感之求散迹以乘幽明之轍故不
可成之於一象微之於一名也皇王之號已
不一矣道與堯孔奚所疑哉且教有内外故
理有深淺耳求之形體則有鱗身四乳重瞳
彩眉之異縉雲生而能言坐朝百靈享國征
伐則乘雲炁而驅虎豹厭世昇遐則御飛龍
而落六合顧視赤縣之内爭讓俯仰之事擾
擾乎不猶嬰兒戲於一庭哉復有懸枕空同
之上無慮無思之客順風而從之相與談乎
營神之道比夫經世治亂之言則有精麤賓
實之間髣髴其户牖未究其房奥矣若夫神
化之趣要妙之言無理之至理不然之大然
已備載於玄宗非一毫之所宣也老子者亦
復暢其玄虛紀道者也其神德之狀感興所
由所以制經設教紀載異聞彌綸道俗剖判
三極先大明逆順然後蕩以兼忘(爲人攝生)
(耳違生則逆養生則順得順者則不安其逆)
(得逆者則不詳其順是謂死生之途理得其)
(一之限兼忘之忘各忘其所忘猶井蛙不樂)
(爲海鱗林獸不願爲牛馬各受生而别天禀)
(異自隔也)盛稱有德然後統之以無待(此老)
(子行炁導引嘘吸太和之液也盛稱吸新必)
(得統虛微而吐故納津滑利無害出入玄玄)
(呼吸無間具其身神不使去人也)利用出入
群生莫見其端百姓日用常善不知所由此
其權見於清明而爲萬物津梁(也利用者神)
(炁也神炁日爲尸骸之用而群生莫識神炁)
(之端神炁日爲四體之用而愚俗不知須神)
(炁而生人不可須臾無炁不可俯仰失神無)
(炁則五臓潰壞失神則顚蹶而亡尸得炁則)
(生骸得炁則全炁之與神相隨而行神之與)
(炁相宗爲强神去則炁忘炁逝則人喪百姓)
(皆知畏死而樂生而不知生活之功在於神)
(炁是以數凶其心而犯其炁屢淫其神而彫)
(其命不愛其靜而守其眞者固不免於尫殘)
(旣莫期年壽更爲權見於清明清明者日月)
(之光也旣睹日月而長流即莫知生禍迹於)
(萬物萬物旣微其有得失咎而後生必有津)
(梁之關其禍必兆其對互生明人不可以不)
(惜精守炁以要乆延之視和愛育物以爲枝)
(葉之福矣)其道經焉其德經焉推宗明本窮
玄極妙緫衆枝於眞根攝萬條於一要緬然
而不絶光矣而不耀旣洞明於至道又俯弘
於世教其爲辭也深而不淡逺而可味磊落
高宗恢廓宏致煒寂觀三一之樂標鏡營六
九之位閉炁長息以爭三辰之年胎養五物
以要靈眞之致(三一者腦心臍三處也上一)
(泥丸君在頭中中一絳宫君在心中下一丹)
(田君在臍中存之則煒燁於三府忽之則幽)
(寂於一身好生者存之爲樂亡身者廢之爲)
(歡也故煒燁寂觀三一之樂矣按仙經云子)
(欲長生三一當明道正於此從夜半至日中)
(爲生炁從日中至夜半爲死炁常以生炁時)
(正偃卧冥目握固閉炁息於心中數至二百)
(乃口吐之日日增數如此身神具五臟安能)
(閉炁數之至二百五十即絳宫神守泥丸常)
(滿丹田充盛數至三百華蓋明耳目聰舉身)
(無病邪炁不復干玉女來合使令長生無極)
(也標鏡營六九之位者六謂吐納御於六炁)
(九者九丹之品號太眞王夫人已具記之焉)
(老子云從朝至暮常習不息即長生也凡行)
(氣法者内氣者一吐氣者六也云内氣一者)
(謂吸也吐氣六者謂吹呵嘻咆嘘咽皆出氣)
(也凡人之息一呼一吸夫欲爲長之息宜長)
(也息氣之法時寒可吹時温可呼吹以去寒)
(呼以去熱嘻以去病又以去風呵以去煩又)
(以下氣嘘以散滯咽以解極嘘咽者長息之)
(謂能適六氣位爲天仙營者自然神氣謂摽)
(挹九丹之位謂之鏡鏡摽在於丹經氣存則)
(年命遐而不墜閉炁長息以爭三辰之年者)
(此言皆行氣也夫行氣之法先安其身去諸)
(忿怒寫諸愁憂而和其氣不與意爭若不宜)
(且止須體和乃爲之常守勿倦氣至則形安)
(形安則和息和息則氣清氣清則清氣來至)
(清氣來至則自覺長息形熱則嘘口閉中而)
(自甘香滋液旣多五臟長存則壽與天地三)
(光比年矣胎養五物以要靈眞之致者乃是)
(胎食導養也胎食之法平旦漱口中之水而)
(咽取飽而已亦長生也旣飽而生則五臟自)
(靈靈眞之致意在於此仙經曰玉池清水灌)
(靈根子能修之可長存口爲玉池太和宫液)
(爲清水美且鮮所謂飲食自然者也夫養生)
(唯氣與丹經叙婉妙幽而難論昔聞師教今)
(述之焉至於空同之辭叙明道德玄眞且已)
(陳之於旣徃非須用之要言故不煩復一二)
(注别其事而勞費兼宣也將來有道其營之)
(矣)冷若惠風之叩瓊林煥若晨景之曄寶肆
其叙事也廣大悉備曲成無遺初若森聳終
則希夷陶群象於玄鑪領萬殊於一揆其取
類也辯而不枝博而不雜若微而顯若乖而
合恢詭瑰奇於大方幽隔忘異而自納大哉
妙唱可謂神矣言理之極弗可尚也至於金
丹之功玄神洞高冥體幽變龍化靈照其含
枯絶者反生挹生氣者年遼登景漢以凌邁
遊雲嶺以逍遥至乃面生玉光體育奇毛吐
水漱火無翮而飛分形萬變恣意所爲塞江
川不異覆籄破山梁不煩斧斤叱咤則雲雨
翳冥指麾則叢林可移其神難紀其妙叵微
大哉靈要不可具述陵後生不達未接高會
漂浪無涯遂迄千載神師秉拽拯我險津越
自困蒙仰窺玄路坦然無關而不可開非不
可開弗能開矣諸弟子密視玄根攬拔其鍵
鑰焉弟子趙昇王長乃顧影撫心慨愧交集
靈鑒罔極乃遘淵人玄朗内鏡卓然先拔鑚
研所通殆則上聖之奥側聞其義輒傍以爲
解復率其管窺志諸所見標較高㫖而斟酌
之焉
金液丹華是天經泰清神仙諒分明當立精
誠乃可營玩之不休必長生六一合和相須
成黄金鮮光入華池名曰金液生羽衣千變
萬化無不冝雲華龍膏有八威却辟衆精與
魑𩳣津入朱兒乃騰飛所有奉詞丑未衰受
我神言宜見隨九老九炁相扶持千年之鳥
水人亡用汝求生又所攘太上景電必來降
玄氣徘徊爲我用委帛檐檐相繾綣使汝畫
一金玉斷弗尊强趨命必隕神言之教勿笑
弄受經佩身焉可放乘雲豁豁常如夢雄雌
之黄養三宫泥丸眞人自溢充絳府赤子駕
玄龍丹田君侯常豐隆三神並悅身不窮勿
使霜華得上通鬱勃九色在釜中玄黄流精
隱幽林和合陰陽可飛沉飛則九天沈無深
丹華黄輕必成金水銀鉛錫謂楚皇河上姹
女御神龍流珠之英能延年華蓋神水乃億
千雲液踴躍成雪霜挹而東拜存眞王陵爲
山稱陽爲丹子含午精明班璉是用月炁日
中官明朗燭夜永長安天地爭期遂盤桓傳
汝親我無禍患不相營濟殃乃延冥都書罪
自相生先死父母何其冤爲子禍上考不全
祭書置廢于明宣玄水玉液朱鳥見終日用
之故不遍山林石室身自鍊反汝白髪童子
嚥太和自然不知老天鼓叩鳴響懷抱天中
之山似頭腦玉酒競流可大飽但用挹焉仍
壽老千年一劑謂究竟丹文玉盛務從敬見
我外㫖已除病何況神經不延命禍入泄門
福入密科有天禁不可抑華精菴藹化仙人
連城大璧愈更堅長生由是不用牽子將不
信命九淵秘要思之飛青天(此太清金液神)
(丹經文本上古書不可解陰君作漢字顯出)
(之合有五百六字)
　　　作六一泥法
礬石　戎鹽　滷鹹　譽石
右四物分等燒之二十日止復取左顧牡蠣
赤石脂滑石凡七物分等視土釜大小自在
令足以泥土釜耳合治萬杵訖置鐵器中猛
下火九日九夜藥正赤復治萬杵下細篩和
以醇釅苦酒合如泥名曰六一泥取兩赤土
釜隨人作多少定其釜大小以六一泥涂兩
土釜表裏皆令厚三分日中暴之十日期令
乾燥
　　合丹法
取水銀九斤鉛一斤置土釜中猛其火從旦
至日下晡水銀鉛精俱出如黄金名曰玄黄
一名飛輕一名飛流取好胡粉鐵器中火熬
之如金色與玄黄等分和以左味治萬杵令
如泥更令以涂中上下兩釜内外各令厚三
分暴之十日期乾無令燥拆拆即輒以泥隨
護之取越丹砂十斤雄黄五斤雌黄五斤合
治下篩作之隨人多少下可五斤上可百斤
内土釜中以六一泥宻涂其際令厚三分暴
之十日又擣白瓦屑下細簁又以苦酒雄黄
牡蠣一片合搗二萬杵令如泥更泥固濟上
厚三分暴之十日又燥如入火更拆拆半髪
者神精去飛若有細拆更以六一泥涂之宻
視之先以釜置鐵𨭊上令安便以馬𡱁燒釜
四邊去五寸然之九日九夜無馬𡱁稻米糠
可用又以火附釜九日九夜又當釜下九日
九夜又以火擁釜半腹九日九夜凡三十六
日藥成也寒之一日發視丹砂當飛薯上釜
如奔月墜星雲綉九色霜流煒燁又如凝霜
積雪劒芒翠光玄華八暢羅光紛紜其炁似
紫華之見太陽其色似青天之映景雲重樓
綩綖英采繁宛乃取三年赤雄鷄羽掃取之
名曰金液之花若不成者更燒如前法又三
十六日合七十二日理無不成要即通火令
以時不可冷熱不均均則三十六日而成不
復重燒之也釜坼則無神服之無益泥之小
令出三分乃佳又當猛其火增損之以意矣
平旦澡浴薰衣東向再拜心存天眞靈官諸
君因長脆服如黍米復漸小豆上士七日登
仙下士七十日昇仙愚民無知一年乃仙耳
若心至誠謁齋盛理盡容旦服如三刀圭七
立飛仙矣但道士恐懼或慮不精便敢自服
三刀圭即看神丹烈驗初服三刀圭皆暫死
半日許乃生如眠覺狀也旣生後但復服如
前粟米之法知其賢愚之日限也凡已死者
未三日以神丹如小豆一粒發口含服立活
先以一銖神丹投水銀一斤合火即成黄金
不可用當再火之金成筒盛丹丹經以綉囊
裹之先淨潔作苦酒令釅不釅不可用也旣
成清澄令得一斛更以器著清涼處封泥宻
蓋泥器四面使通而半寸許以古稱稱黄金
九兩置苦酒中百日可發以和六一泥用之
名曰金液也金在醯中過三七日皆軟如餌
屈伸隨人其精液皆入醯中成神炁也百日
欲出金先取冷石三兩擣爲屑絞三斗冷水
徐徐出金清一宿金復如故初發器中取金
勿手撓之則金軟碎壞若無金者亦可借用
若土釜大則醯多不限之一斛也又隨醯多
少或減損金兩數也丹砂雄黄雌黄先搗下
重絹篩治令和合著密器中又令器上口如
火也又取雲母粉二十斤擣下細篩布於地
令上見天以穿蚛桑葉十斤布著雲母上酉
時以清水三斗洒桑葉上即畢冥出丹砂露
器於桑葉上發其蓋隱彰日欲出還丹砂蓋
在於室中别以席覆桑葉於地如此七日從
甲子齋日始訖辛未日旦於是黄龍雲母液
盡入丹砂中天雨屋下爲之露丹砂當每謹
視䕶或恐蟲物穢犯之多反側丹砂令更見
天日訖又治一萬杵閉鏁須申時俱内土釜
中筒令平正勿手抑之令急急則難飛
　　　祭受法
祭受之法用好清酒一斗八升千年沈一斤
沈香也水人三頭鷄頭也皆令如法者若用
之治取米令凈潔其米或蒸或煑之隨意用
三盤盤用三杯餘内别盤盛座左右燒三香
火通共一座令西北向主人齋七日或三日
訖施祭祭在子時潔衣服三再拜謹請九天
皇王三天眞皇九老仙都君九炁丈人太上
眞人虚無丈人眞官太丹玉女天一君王中
黄夫人九皇眞神下降某郡鄕里(某甲)室中
因又三再拜三叩頭三自搏曰
今日吉辰齋志奉迎太上諸君丈人乞停住
華輦憩駕須臾因重上香少頃又三再拜良
乆而跪(某)以胎生肉人枯骨子孫乆淪愚俗
積聚罪考禍咎深重愆過山嶽唯乞太上解
脫三尸令百戹除解今奉屬太上道君永爲
神民常思清虚以正穢身思遇因縁得開玄
路即日受先師告某金液之經披省妙祭蕭
然反生乃知天尊靈貴非世尸所陳豈其頑
朴可得希聞是不敢輕秘故祀啓天神至尊
一書委帛一傳之誓已備如本科將輒抱佩
永年無泄無漏唯願太上大道諸君丈人當
扶某一身使享壽延年所向詣會早得從心
神藥速辦棲遁山林别啓告祈高上諸皇以
合丹液之英依傳授之科敬受師節度言畢
又九叩頭九自搏令徐徐聲纔出若不能諷
誦本呪文可執卷讀之也又重上香酒畢送
神起立稽首曰上煩九天眞王又一拜超曰
上煩三天眞皇九老仙都君又一拜起曰上
煩九氣丈人又一拜起曰上煩太上眞人又
一拜超曰上煩虛無丈人眞官又一拜起曰
上煩太丹玉女又一拜起曰上煩天一君王
又一拜起曰上煩中黄夫人又一拜起凡拜
祭訖其食不得與俗人食之矣以寫經紙墨
筆視别著祭左右并啓白之曰今以此紙寫
丹經乞願常無毁敗則祭盤當用生薑各三
兩著盤上合九兩也其餘甘果珍肴隨心所
增損耳亦無從厚也家貧此爲限也明日所
不解者當一二口訣求解釋之祭時勿令俗
人近其房室屏之爲佳無戎鹽者河東大鹽
可用無滷鹹者取好清酒微火煎之令如飴
餳之堅者然後令與礬石譽石分等而用之
此是二物不可得而代之耳且自不及眞物
之堅宻也但當小厚其泥也此代是窮極也
　　　太清金液神丹陰君歌
金液還丹仙華流高飛翱翔登天丘黄赤之
物成須臾當得雄雌紛亂殊可以騰變致行
厨靈人玉女我爲夫出入無間天同符其精
凝霜善沉浮汝其震驚必來遊(凡六十三字)
(本亦古書難了陰君顯之)
作金液還丹之道其方用大銅筒開孔廣三
寸半令筒厚四分高九寸二枚其以一枚爲
蓋蓋高五寸也治熟譽石一斤鉛丹半斤夫
礜石先火燒二十度搗萬杵又鐵器中猛火
九日九夜復萬杵下細簁調之以淳苦酒和
之如泥涂銅筒裹令上下俱厚四分是第一
涂也修之法即復當以雄黄雌黄之精以淳
醯和復涂兩筒裏令厚半分此第二涂也第
三次霜雪也其上筒蓋亦如下筒法涂之内
霜雪不滿寸半已藥内霜雪中以上筒蓋之
再用代赭瓦屑如前以涂其會牢涂之無令
泄泄則華汋飛去已復涂之宜於陰熇潔處
令其大乾置於蘆葦火馬通火中央作鐵堅
安之筒令去地高三寸糠火亦佳也火前後
左右去筒皆三寸不可不審詳精占也如是
後至十日更近左右前後各二寸如是二十
日復便近火去筒一寸如是至三十日左右
前後五十日名曰黄金黄金者中神藥可以
成黄金也如是又火二十日合七十日藥成
名曰赤金所謂赤金者此中神藥可成赤金
名曰金液還丹即欲作黄金取還丹一銖置
一斤鉛中即成眞金矣亦可先内鉛於器中
光火爲水方内刀圭赤藥於其器中臨而觀
之五色飛華紫雲亂映蓊鬱玄黄若仰看景
雲之集也名曰紫金道之妙矣其蓋上紫霜
名曰神丹服食以龍膏澤和之令如大豆大
平旦以井華水服之日一丸七十日六丁六
甲諸神仙玉女皆來朝之侍左右前後導引
服百日恍惚徃來無間出入移時至矣百五
十日玉女皆謁侍旦夕爲其侍易形如眞玉
之色得變化自在常見按摩致諸行厨寶物
也金主爲肌肉還丹爲血脉主致神上下無
極出入無間得與日月神相見又旦旦當漱
華池玉漿便常飽溢玉漿口中液也玉漿主
爲骨髓筋肉益人精炁上昇不勞不倦長生
乆視龍膏澤者桑上露著桑葉上平旦綿拭
取之煑大乾棗取上清汁合駕羊髓分等煎
以爲棗膏亦可長服令人塡滿有美色銅筩
亦可大作向者所作寸數是還丹之一劑耳
增損隨宜也作棗膏法一劑用三斗大乾棗
六斗水煑之令棗爛又内三斗水又煑沸合
用九斗水絞去滓清澄之令得三斗乃内駕
羊髓六斗投汁中微火更煎如飴狀無駕羊
髓者駕羊膏亦得可用取雄黄雌黄精之法
雄黄雌黄各一斤細擣治萬杵一篩得所用
六一泥故土釜以著其上下合之即取新燒
瓦屑合并和泥釜固濟無令泄炁暴令燥坼
又泥之次以葦薪三日三夕燒釜㡳及左右
也盛精華上著如霜雪即成矣若筒大亦可
作取釜蓋上精霜雪者用之作霜雪之法取
魯青礜石石硫黄戎鹽凝水石代赭水銀等
七分合治萬杵不須篩也以淳醯和之令浥
浥則淖自適即置土釜中封泥皆如泥神丹
土釜法又以代赭白瓦屑涂固濟不可令泄
也事事如封前者無異以葦火炊其下及左
右四日四夜小猛之神華霜雪上著以三歲
雄鷄羽掃之名曰霜雪可加丹砂雄黄雌黄
三種並與前分等合爲十種也名曰金華凝
霜雪如此還丹之道畢矣還丹不先祭作不
成又齋三日以清酒五斤白脯一二斤祠竈
神矣銅筒用蘆葦者是天馬極當用葦耳要
宜須馬通火也葦火自難將視至於燒雄黄
雌黄之精及燒霜雪自宜用葦火不與銅筩
火同也金華凝精霜正可服使人不死耳非
是霜雪不中内薯銅筒中用也霜雪所用魯
青戌鹽凝水石皆貴藥不可用交代非眞則
藥不成也泰清金液神丹凡五百七十六字
第七字金液凡五百六字還丹凡六十三字
鄭君曰夫仙人飛沈靈驗難論實非凡庸可
得闚𨵦自丹經神化者著在實驗是故天尊
眞人隱祕此道夫眞諦二事不相離愚人返
迷故見示之高逺然達者亦奚不以方寸知
之故見示其文爲不達者耳其智豈限耶經
非有求仙之志固不授也是以太眞夫人猶
語馬君云與安期相隨少久其術可得而傳
如淺希近求則房户閉堅眞人尚寶惜如此
豈是下流所宜與哉陰君繕書數通封付五
岳若好道之人能潜身山林精思至味其能
乆於其道者神仙自當開發石笈顯然而示
之自非篤志慕道者於是丹經秘要便永藏
峻岫矣馬陰二君何但仙人而已至於觀察
緯度知國存亡審運命之盛衰驗未然之必
然覆生民之大慈作群方以定物名始接聖
齊光玄照萬品可謂朗矣可謂神矣弟子昔
聞得道眞人傳說所言徃徃稱嘆教其寶練
乃異人同辭豈可令清眞之音墜而不書乎
故書二君神光見世之言自漢靈以來稱說
故事附于元紀丹經載之焉諸有道者可攬
以進志也



雲笈七籤卷之六十五















雲笈七籤卷之六十六從六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹
　　丹論訣㫖心照五篇
　　　㫖叙訣第一
　　　　　　　　(南陽張玄德撰)
參同契云諸術甚衆條有萬餘即知大丹之
妙唯鉛汞二物爲至藥也非用四黄八石若
大丹有石藥之氣入二物中即有大毒凡言
死水銀固生人即須陰陽之炁水火結成爲
大丹服之即長生若用礬石硫黄硇砂等燠
伏乾爲藥服之有大毒乆乆損人硇砂有食
鋼壞鐵之功豈堪服食礬石有殺虎之能此
可固爲深誡大凡學者傳得一小法即言世
人少雙將丹與人服之反有夭横之斃深可
哀也自後見者生嫌皆言丹石發於瘡腫蓋
此謬惑之徒致謗金丹之功不可凡石乳之
類能不食爲妙不可以徇情索强而服之致
枉夭者世有之矣宜審省解之藥須宣瀉喫
防葵甘草湯漸出之可服大藥也且大丹是
天地玄元正眞之炁太皇衆仙之食包四象
以成形依乾坤而自化結成紅紫色變爲丹
名曰正陽專陽元陽一名還丹豈凡夫容易
而會奉道君子審而保之傳付得人道不廢
矣天生造化用合三才依易象而布封順陰
陽之炁候一年之火終日月之度數而成丹
也固可得之古仙皆因此而成仙也長生乆
視凡夫聞之撫掌大笑智者一聞悟解大契
眞元余實不才故引三聖眞人歌證之金丹
論明之更不煩他說夫還丹者被日月運成
還其本元却歸本丹砂玄色名曰還丹丹有
三等一名正陽丹上元也二名專陽丹中還
也次名元陽丹本一體而三品並大還之宗
也不知此妙不可言修丹術事乎又單以滷
水煑伏丹砂獨伏水銀並不可服何也孤陰
無陽也損乆乆人不是正陽之位又有用魯
空煞水銀雄雌咸亦不堪服食此互相傳受
非眞聖之良藥何也八石俱有毒金碧經云
損去五礬不用八石訣云不用藥用五行理
之要也
　　　明辨章第二
夫硫黄三兩能制水銀一斤故知汞力不如
硫黄汞一兩之力如牛一頭即知硫黄一兩
制水銀五兩水銀力不如硫黄也(如此說功)
(力大丹不用硫黄用眞鉛也)眞鉛五兩能制
水銀二斤信水銀力不如鉛也故知陰能伏
陽非陽能伏陰此之爲反也夫至道求長生
養志不得大丹終無得理忽遇此訣皆多積
福方得知此秘文若傳非人皆七祖受殃及
損子孫凡修大丹不在藥味事在五行精究
易象明辨節序之運移知日月之度數陰陽
相使神仙之要合道之宗輒不可信八石四
黄非長生之妙藥夫鉛汞大丹之根五行之
本八石之主金性冷居其陽(坎中一陽)汞即
生於朱中是也石性熱居其陰(離中二陰)鉛
中金眞鉛也故曰陰陽相合所以陽即是君
陰即是臣石浮金沉義之明矣君臣相得浮
沉得度藥物和合即神仙之要妙也若不知
君臣不明本類徒費千金終無得理必知君
臣合乾坤之要大丹之術自明矣且以鉛爲
君能引五藏以汞爲臣能煞三賊通於神明
光于四海故眞人訣云用鉛不用鉛五金生
於鉛中用鉛不用鉛五金出自鉛中此至玄
之言也賢者審而知之方知道可成也用鉛
不用鉛鉛者五金之精髓七寶之良媒夫大
丹味與天地而齋畢五金切忌於鉛將何物
而制之五金歌曰以黄牙爲根黄牙是何物
又欲用何鼎器黄牙不是鉛不離鉛中作狐
剛子問曰用何物而作又曰不用五金八石
用何物而生魏生答種禾當用粟非類不可
成也若以五金八石爲之即狐兔不乳馬鷰
雀不生鳳何異將膠補釜醫病用野葛乎異
類不同種安能合體居點金須用金化銀須
用銀黄牙鉛裏得方知道此親鉛若得眞不
失家神鉛若不眞其汞不親白虎是腦黄牙
爲根青要使者赤血將軍此青汞中有丹砂
也非用普青也若人得此術可保重之若泄
之當減壽殃子孫陰符云師者言不同道者
秘之恐招有咎也夫慕道之人至誠感神曉
會其義方知大道難求世人罕會蓋是愚迷
不見其義雖積覽方書一無成者何也由其
不遇至人明師一一言之乃措意罔象自爲
多有此輩余普於嵩山見司馬希夷修大丹
喜乃問訪之曰火已五月余再請之希夷又
秘奈何欲明此道恐此子虚爲累日乆見之
不成也希夷又云大道有三般内用一人看
遂於鉛汞中制伏雄黄也果非大藥之妙只
是罔象尋文自爲之爾又見李尊師子虛於
二味中入硫黄亦言内用一人看此二子並
非正解傳處悮也余慜而哀之二子根性不
純熟迹不及於眞終無得年且内用一人即
看戊巳之鼎此子不了虚而爲之徒經皓首
果不遇人非余之過皆道不合人五金歌曰
不慮藥不聖恐藥而不正不怕藥不神恐藥
而不眞若智者曉會此義是正眞通靈眞人
也何愁龍虎大丹不成可謂日月在手造化
由心眞實不虚之說耳龍虎眞文云虎者眞
鉛也龍者眞汞也反鉛爲黄牙反水銀爲眞
汞眞鉛不枯眞汞不飛即此非世間水銀也
已出一切塵俗耳馬自然歌訣云汞生水銀
死鉛因靈牙是出世爲還丹迷人不能委汞
與水銀别迷人用之拙若了此眞源可以凡
俗隔後之學者固不遇眞師傳矣
訣曰用鉛八兩爲陽爲乾爲虎又水銀八兩
爲陰爲坤爲龍此二物能變化無鉛亦陰也
本黑水一也一陰也又一爻陽也水銀木三
也朱砂爲火火數二火中陰也故藥自有陰
陽遞相制伏爲於至藥此二靈物是天地陰
陽之正象豈有凡間八石四黄爲丹乎智者
詳之此太古一切眞仙人云眞境眞母也故
言乾坤剛柔配合龍虎八兩屬乾八兩屬坤
一兩有四分一分有六銖一分應一卦一兩
應四卦八兩有三十二分以應三十二卦坤
有八亦應三十二卦合六十四卦道之本也
二八共一斤以應六十四卦銖有三百八十
四象一年三百六十日古仙觀易象合乾坤
應於節候一年火畢合用天數豈更有四黄
八石何以合之乾象乎口訣云黄牙一水銀
二木三火二水一金四土五法象天地在此
中矣孤陰亦不可孤陽亦不可訣云白金爲
君本黑金精也西方之位太陽之精金碧經
云鍊銀於鉛神物自生灰池炎鑠鉛沉銀浮
潔白見寶可造黄金牙又隱言名黄輕又曰
黄牙又名秋石西方之位石是兊長之名其
性陰陰中陽也是長生之至藥牙是萬物之
初也故號牙縁因白被火變色黄故名黄牙
准南王號秋石王陽得之名黄牙太古眞人
名還丹至訣言二物至靈而堪爲大丹眞人
曰金於鉛中九錬受水火炁呈水銀於太陽
中受炁呈此二物各於陰陽中受炁畢故聖
人採之爲大藥相和入土器中上下水火昇
降功畢千變萬化物遇相類相從此龍吟雲
起虎嘯風生道之交感非類不可若以他石
藥參雜意希化寶舉浩劫而無成此二物太
古眞人之法千金不可傳也金丹之證矣
　　　金丹論第三
夫丹砂太陰之精本受太陽之正炁因火變
白居青帝之首爲汞之名是木生于火自含
德而至靈鉛本黑精化爲西方庚辛正位是
以金生水水生木二物自相匹敵若非至靈
至聖何以成丹乎大凡愚人或言豈有餌金
丹而長生乆視余常慜而傷之自古眞人聖
人皆鍊藥致長生蓋百千萬數人皆知之豈
有不信乎皆指秦皇漢武然大丹之靈不救
自形之禍昔劉玄穆事魏先生看火一年忘
情有疑遂不遇而早夭徐景休懃心積德不
怠昏旭師授以藥長生而仙今在太白山亦
一千餘歲此二子疑以不疑咫尺萬里得與
不得雲泥有殊今喻而言之足可信矣且陽
春旣發令節已行萬物承春之炁花落子孕
感炁而實堪人食之此炁非目擊自然乎且
五穀而可濟人之命豈目擊而不見之乎況
至藥靈丹服之而不變骨爲眞人矣自是世
人迷忘所計不信不修不遇不爲乃虚度百
生沉累多劫足傷乎貪榮顯求色慾以名利
所係形枯質朽三官奪命被陰司誅罰又何
以得長生乎又狡計多非損巳敗正奪人物
而成自家業又何遇至人傳受乎修心靜念
攝心歸道可遇若謗毁先德侵擾無辜又何
以聞之也夫五穀尚能滋神養炁是敗腐之
物猶延人益生豈況神丹而無玄德之功換
凡肌脫病質駐顏益命與子論之目擊可知
耳不欲廣陳委細事涉繁詞其餘妙㫖清虛
盡著金簡徐君魏先生淳于公此三人各通
至術並神仙之流近謝玄冲蘇耽二子亦羽
化金丹之客人皆知之何言及矣況名山鄽
市徃徃有物外之人混俗之間自忘姓宇非
志道同好何以知之請審非言勿輕泄侮令
子得罪將謗金丹與聖人令子沉千劫之困
矣子不聞參同契云金與砂爲主禀和於水
銀即二物自靈矣又聞不用藥用五行即具
金木水火土也又不聞白馬牙好丹砂酉二
八和兩家又淮南王鍊秋石黄帝美金華又
鉛不是凡鉛眞鉛眞丹砂二物相疋敵伏鍊
成一家巡火近九轉自然成黄牙又火化白
藥變花紅流汞秋石自相同流珠入體虎吞
食不知何處認金公又自古燒丹者難窮鉛
汞情若人知此理修制自通靈又孤陽不獨
化單陰獨不成本來同二物自有變身明又
龍虎相逢遇何時不自顧白液共相吞相吞
作夫婦隨化成黄牙逐時依后土若得紫河
車便是神仙顧又修丹若得訣神用便由人
生煞在我手參詳定爲眞修丹不得術終歲
損心神莫鍊枯鉛汞抛功似土塵又天地日
月中丹藥號金公金公爾是鉛本向鉛裏蒙
分明向君說迷者又匆匆點汞安鉛裏金花
約略同此花不是藥圖自枉抛功此者神仙
術何魯不大通熟念參同契仍依古類同但
得眞鉛理修持必見終又鉛汞合天地修作
大還丹丹成牙自見非此實爲難太古眞人
說如今得見懽方知神不誑須道將即安中
有五彩靈變化伏其般十月脫胎出令人見
可觀爲報榮華子百年凋與殘如何空棄世
兀兀道將闌熟說君猶謗詞虛理更漫嗟見
南山塵積年爲丘山芒芒苦海中生死成波
瀾自古帝王居至今何足看又白液爐中化
黄牙變漸成憶初相見日難看水銀形陽極
生陰火火衰陽炁并自變紫河車服食堪長
生又一個月白液初凝恰如雪兩個月如酥
漸漸相凝結三個月半含蘂綻垂珠劣四箇
月二物抱持如點血五個月飛騰戀毋聲嗚
咽六箇月行到子宫陰炁絶顏色似鵝兒請
君分明别七箇月垂陰受炁手足厥八箇月
欲成臟腑含凝血九箇月點點成珠長毛髮
十箇月母子分明欲相别此時母困子體全
似見顏容上如雪(鉛脫胞後鉛上肉白如雪)
更向爐中温養之名爲食乳肌膚悅出兒毒
炁當依訣藥(成入赤色六十日出毒)服食此
藥如兒在母胎精神爽玄分肌骨勸君學者
須精微莫枉悠悠抛日月此中玄妙不能說
有次第莫虧越但能修得黄牙成變轉之功
不休歇食長生换白髪有白銀救孤拙仁者
得之修不闕與道契宿縁深傳之得人正在
心非道者罪將沉得亦爲灾禍害侵關造化
不容易取次不得輕傳付君不聞古人有祕
詞妄有傳之殃七祖君須信不在疑賢者通
明必得之今日囑君千萬意歷歷結盟當記
之陽初復(十一月用下火也)陰起始(十一月)
(用至四月陽極至五月一陰生轉火候也)爐
寄中央戊巳土鼎上下互相湊寶守固之勿
令走消息不失看節候有龍有虎相奔驟嬰
兒寂寂顔初㓜由母養之母肌瘦子成母困
長相救陽極乾陰極坤乾坤四象易之門六
十四卦修中尊龍虎相嚙自相吞立生定位
此中存水火爲媒掬我魂陰陽養我明神昏
八節運移寒與温看看漸變黄牙根日月相
催母感恩因之結實立眞門千秋萬歲生子
孫審藏祕愼勿須論此道玄微未可言時人
笑道濁昏渾寧可深居市與村莫將妙藥示
凡人見之謗之言語諠君切記祕而藏之貯
金匱長生之術付道人自有天官録名字
　　　大還丹宗㫖第四
夫言還丹者即神仙服食也自古之天人留
此術降下人間傳付於後自黄帝得之白日
鼎湖昇仙若古徃神仙不一一具言也夫論
還丹皆至藥而爲之即丹砂之玄珠金汞之
靈異有仙自然還丹生太陽背陰向陽之山
丹砂皆生南方不生北方地自然還丹自流
汞抱金公而孕也有丹砂處皆有鉛及銀四
千三百二十年丹成左雄右雌上有丹砂下
有魯青抱持日月陰陽炁四千三百二十四
萬三千二百年成上仙天人還丹下界神仙
修鍊鉛汞一年成取十一月一陽生下火至
來年十一月成丹象上界仙人天人聖人取
食者還丹此自然還丹是仙人天人聖人取
食之今修者象而成之大千之數服之亦長
生羽化與天同功問曰何以一年象天生還
丹之數答曰上界一日一夜爲人間五年且
人間一年十二月三百六十日一月三十日
又一日十二時一月三百六十時合一年四
千三百二十時象天生自然還丹此亦上界
眞仙流傳人間有依法度日月精炁四時運
移得成服之皆延年上昇上士修眞契理羽
化上昇中士服之地仙下士延年長生不死
服食之間别有法矣
　　　赤松子玄記第五
赤松子曰丹砂之精有白有朱含火得白是
虎號朱是火丹丹中生汞三者同一體也白
虎金象西方之艮含五彩之瑞包八石之異
鉛是白虎與汞爲匹敵也二物爲之君臣爲
天地夫婦爲子毋神也妙之與三黄同不與
八石類迥然造化而修制之爲丹也余昔遇
道人傳授修之合符已至羽化敢歌訣之歌
曰
神仙妙難測鉛汞人不識鉛汞天地精陰陽
天地力功歸於戊巳能生一切食萬物用土
功土是母之極毋養一切子子亦因毋殖三
物自通靈三炁玄元直功在城垣固稀在堅
柔識必在於人成由人所心憶心靈藥自靈
心迷藥難測至道至心虛玄中妙難悉智者
得宗源他年致雲冀
梁朝四公訣
梁有四公子界外神仙周迴八極至於四周
千界之上上至於天下入九幽四人云聖人
有歌曰
鉛汞合神功交歸太玄㫖金在五行中盡入
三才智神仙留至門服食令人異若得眞鉛
門神仙自然矣

雲笈七籤卷之六十六

雲笈七籤卷之六十七從七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹
　　　金丹序
抱朴子曰予考覽養生之書鳩集乆視之方
魯授披涉篇卷以千計矣莫不皆以還丹金
液爲大要者焉然則此二事蓋仙道之極也
服此而不仙則古無仙矣徃者喪亂奔播四
出予周旋徐豫荆襄江廣數州之間閱見移
流道士數百人矣或有素聞其名在雲日之
表者率皆相似其所知見深淺有無不足以
相傾也人各有道書數十卷亦未能悉解之
也但寫蓄之耳時有知行炁斷穀及服諸草
木藥法所有方書大略皆同理亦無異或有
得道機經者以爲至祕乃云是尹喜所撰予
告之曰此是魏世軍督王圖所撰耳非古人
也圖了不知大藥止欲以行氣入室求仙作
此道機謂道畢於此此復是誤人之甚也予
問諸道士以神丹金液之事及三皇文召天
神地祇之法了無一人知之其誇誕自譽及
欺人云已乆壽及言魯與仙人共遊者將太
半矣口之與書微有妙說或謂頗聞金丹而
今無復有得之者惟上古已度仙人乃當曉
之或有得丹方外說不得其眞經或得雜碎
丹方便謂丹法盡於此也昔左元放於天柱
山中精思而神人授之金丹仙經會漢末荒
亂不遑合作而避地來渡江東志欲投名山
以修斯道予從祖仙公又從元放授之凡受
太清丹經三卷及九鼎丹經一卷予師鄭君
者則予從祖仙公之弟子也又於從祖受之
而家貧無資買藥予親事之洒掃積乆乃於
馬跡山中立壇盟而受之並具諸口訣訣之
不書江東先無此書書出於左元放元放以
授余從祖從祖以授鄭君鄭君以授予故他
道士了無知者也然予受之已二十餘年矣
資無擔石詎能爲之但長歎耳有積金盈櫃
聚錢如山者復不知有如此不死之法就令
聞之亦萬無一信如何夫歃玉𥹋則知漿茆
之薄味睹崑崙則覺丘垤之至卑旣覽金丹
之道則使人不復視小小方書然大藥難卒
得辨當須且將御小者以自支持耳然服他
藥萬斛爲能有小益而終不能使人遂長生
也故老子之訣言云子不得還丹金液徒自
苦耳夫五穀猶能活人人得之則生絶之則
死又況於上品之神藥其益人豈不萬倍於
五穀耶夫金丹之爲物燒之愈乆變化愈妙
黄金入火百鍊不消埋之終天不朽服此二
藥鍊人身體故能令人不老不死此蓋假求
於外物以自堅固有如精之養火而不滅銅
青涂脚入水不腐此是借銅之勁以扞其肉
也金丹入身中沾治榮衛非但銅青之外傳
矣世間多不信至道者悠悠皆是然萬一時
偶好事者而復不值此法不值明師無由聞
天下之有斯事也予今略鈔金丹之都較以
示後之同志好之者後之同志好之者精修
之精修之不可守淺近之方而爲之足以度
世也遂不遇之者直當息意於無窮之冀耳
想見其說必自知出潢潦而浮滄海背螢燭
而向日月聞雷電而覺布鼓之陋見巨鯨而
知寸介之細也如其嘍嘍無所先入欲以弊
藥必規昇騰者何異策蹇驢而欲追迅風棹
藍舟而欲濟大川乎又諸小餌丹方甚多然
作之有深淺致力勢不同雖有優劣轉不相
及猶一酘之酒不可以方九醖之醇耳然小
丹之一者也猶自遠勝其草木之上者凡草
物燒之即腐而丹砂燒之成水銀積變又還
成丹砂其去凡藥亦遠矣故能令人長生神
仙獨見此理其去俗人一何緬邈之無限乎
世人少所識多所怪或不知水銀出於丹砂
告之終不肯信云丹砂本赤物從何得成此
白物又云丹砂是石耳今燒諸石皆成灰而
丹砂何得獨爾此近易之事猶不可喻其聞
仙道大而笑之不亦宜乎上古真人愍將來
之可教者爲作方法委曲欲使其脫死亡之
禍可謂至言矣然而俗人終不肯信謂爲虚
文若是虚文者安得九轉九變日數所成皆
如方耶真人所以知此者誠不可以膚近思
求也予少好方術負步諸門不憚艱險毋有
異聞則以爲喜雖見毁笑不以爲戚安知來
者而不如今是以著此以示識者豈苟尚奇
恠而崇飾空言欲令書行於世信結流俗哉
盛陽不能榮枯朽上智不能移下愚書爲曉
者傳書爲識者貴農夫得彤弓以驅鳥南夷
得衮衣以負薪夫不知貴焉可强哉世人飽
食終日未必能勤儒墨之業治進德之務但
共遨遊逍遥以盡年月其所營也非榮則利
或飛蒼走黄於中原或留連杯觴以羹沸或
荒沉絲竹或耽淪綺紈或控弦以疲筋骨或
博奕以棄功夫聞至道之言而如醉睹論道
之事而晝睡有身不惜動之死地不肯求問
養生之法自欲割削之煎熬之憔悴之漉汔
之而有道者自寶祕其所知無求於人亦安
肯强行語之乎世人之常言咸以長生若可
得者古之聖人富貴以當得之而鮮得者是
無此道也而不知古之富貴者亦如今之富
貴者耳俱不信不求之而皆以目前之所見
者爲急亦安能得之耶假令不得决意信命
之可延仙之可得亦何惜於試之小効但使
得三二百歲不猶愈於凡人之少夭乎天下
之事萬端而道術尤難明於他事者也何可
以中才之心而斷世間必無長生之道哉若
正以世人皆不信之便爲無則世人智者又
何太多乎今若有識道意而猶修求之者詎
必便是至愚而皆不及世人耶又或慮於求
長生儻其不得恐人笑之以爲暗惑若所忌
斷萬有一失而天下果自有此不死之道者
亦當不復爲得之者所笑乎日月有所不能
周照人心亦安足孤信哉
　　　黄帝九鼎神丹序
按黄帝九鼎神丹經曰黄帝服之遂以昇仙
又云雖呼吸導引及服草木之藥可得延年
不免於死也服神丹令人壽無極已與天地
相畢乘雲駕龍上下太淸黄帝以傳玄子戒
之曰此道至重必以授賢苟非其人雖積金
如山勿以此道告之也受之者以金人金魚
投於東流水中以爲約歃血爲盟無神仙之
骨亦不可得見此道也合丹當於名山之中
無人之地結伴不得過三人先齋百日沐浴
五香致加清潔勿近污穢又不得與俗人徃
來又不令不信道者知之謗毁神藥藥即不
成成者舉家皆仙不但一身耳世人不合神
丹反信草木之藥埋之即爛燒之即焦不能
自生況人乎九丹者長生之要非凡人所當
見聞也兆之蠢蠢惟知貪富貴而已豈有非
行尸者乎合時又當祭醮自有圖法一卷
　　　九轉丹名
第一丹名丹華當先作玄武用雄黄雌黄礬
汞戎鹽鹵鹽礜石牡蠣赤石脂滑石胡粉各
數十斤以爲六一泥固濟火之三十六日成
之服七日仙又以玄黄膏丸此丹置猛火上
須臾成黄金又以二百四十銖合水銀百斤
火之亦成黄金金成者藥成也金不成者藥
不成也更封藥而火之日數如前無不成也
第二丹名神符服之百日仙也行度水火以
此丹塗足下可步行水上服之三尸九蟲皆
消壞其身中百病皆愈
第三丹名神丹服一刀圭百日仙也以與六
畜吞之亦不死又能辟五兵服二百日仙人
玉女山川鬼神皆來侍見如形
第四丹名還丹服一刀圭百日仙也朱鳥鳳
凰翔覆其上玉女至傍以一刀圭合水銀一
斤火之立成黄金以此丹塗錢物用之即日
皆還以此丹書凡人目上百鬼走避
第五丹名餌丹服之三十日仙也鬼神來侍
玉女至前
第六丹名鍊丹服之十日仙也又以汞合火
即成黄金
第七丹名柔丹服一刀圭百日仙也以缺盆
汗和之服九十日仙也九十老翁亦能有子
與金公合火之即成黄金
第八丹名伏丹服之百日仙也以此丹如核
許帶行百鬼避之以丹書門户上萬邪衆精
不敢前又辟盜賊虎狼
第九丹名寒丹服一刀圭即日仙也玉女來
侍飛行輕舉不用羽翼凡此九丹但此得一
丹便仙不在悉作之作之在人所好者耳凡
餌九丹欲昇天則昇欲且止人間亦任意皆
能出入無間不可得而害矣
　　　太清神丹法
抱朴子曰太清神丹其法出於元君元君即
老子之師也太清觀天經有十篇云其上七
篇不可教授其下三篇世無足傳當沉之三
泉之下三篇者是正丹經上中下凡三卷也
元君者大神人也能調和陰陽役使風雨驂
駕九龍十二白虎天下衆仙皆𨽻焉猶自言
本亦學道服丹之所致也非自然也況凡夫
乎其經曰上士得道昇爲天官中士得道棲
集崑崙下士得道長生世間愚民不信謂爲
虚言從朝至暮但作求死之事了不求生而
天豈能强生之乎凡人惟知美食好衣聲色
富貴而能恣心盡欲盡命奄殁之徒愼無以
神丹告之令其笑道慢眞益罪也傳丹經不
得其人即不告若有篤信者可將合成藥以
分之莫輕以其傳之也知此道者或王侯爲
神丹旣成不但長生又以作黄金金成取百
斤先設大祭祭自有别法一卷不與九鼎祭
同也祭當别稱名銜各檢署具用金斤數
禮天二十斤　　　日月五斤
北斗八斤　　　　太一八斤
井五斤　　　　　竈五斤
河伯十二斤　　　社五斤
門户閤鬼清君各五斤
凡八十八斤餘一十二斤以好韋囊盛之良
日於都市中市盛之處嘿聲放棄之徑去無
復顧凡用百斤外乃得自恣用之耳不先以
金禮神必致殃咎又口長生之道不在祭祀
事鬼神也在導引與屈伸也昇仙之要在神
丹知之不易爲之難也子能作之可長存也
近代漢末新野陰君合此太清丹得仙其人
本儒生多才思善著詩及丹經讃并序述初
學道隨本師末列已知識之得仙者四十餘
人甚分明他作此太清小法難於合九鼎經
是白日昇天之上法也當合之日先生華池
赤鹽艮雪玄白飛符三五神水乃可起火耳
　　　九轉丹遲速効驗
一轉之丹服之三年仙
二轉之丹服之二年仙
三轉之丹服之一年仙
四轉之丹服之半年仙
五轉之丹服之百日仙
六轉之丹服之四十日仙
七轉之丹服之三十日仙
八轉之丹服之十日仙
九轉之丹服之三日仙
若取九轉之丹内神鼎中夏日之後暴之昇
熱内朱兒一斤於蓋下伏伺之候日精照之
須臾翕然俱起煌輝神光五色即化爲還丹
取而服之一刀圭即白日昇天又以丹封泥
之塗於土釜中糠火燒先文後武其一轉至
九轉遲速各有日數多少以知之耳其轉數
少其藥力未足故服之用日多乃得仙遲也
其轉數多則藥力成故服之用日少而得仙
速也
　　　九光丹法
九光丹與九轉丹法大都相似耳作之法當
以諸藥合火之以轉五石五石者丹砂雄黄
白礬魯青磁石也一石輒五轉而各成五色
五色爲二十五色色各有一兩而異器盛之
欲起死人未滿三日者取青丹一刀圭發其
口内之死人立生也欲致行厨取黑丹和水
以塗左手其所求如口所道皆至可召天下
萬物也欲隱形及先知未然方來之事及住
年不老服黄丹一刀圭即便長生坐見萬里
之外吉凶所知皆如在目前也人生宿命盛
衰壽夭貴賤貧富皆知之也其法俱在太清
經卷中
　　　五靈丹法
五靈丹一卷凡有五法也用丹砂雄黄雌黄
硫黄魯青礬石磁石戎鹽太一餘粮亦用六
一泥及神室祭醮之合之三十六日成又用
五帝符以五色書之亦令人不死但不及太
清及九鼎丹耳
　　　岷山丹法
岷山丹法道士張蓋蹹精思於岷山石室中
得此方也其法鼓黄銅以作方諸以承取月
水以水銀覆之致日精火其中長服之不死
又取此丹置雄黄銅燧中覆以汞暴之二十
日發而治之以井花水服如小豆大百日盲
者能視百病即愈髪白還黑齒墮更生
　　　五成丹法
五成丹亦有九首似九鼎而不及也其要取
雄黄燒取其中銅鑄以爲器覆之三歲淳苦
酒上比百日此器皆生赤乳長數分或有五
色琅玕取治而服之亦令人長生又可以和
菟掘取剋其血以和此丹服之即變化在意
也又以朱草和一刀圭服之能乘虚而行之
朱草葉如菰生不群長不雜枝幹皆赤莖如
珊瑚多生名山若石之下刻之汁如血以玉
及八石金銀投其中立便可丸如泥乆則成
水以金投之化爲金漿以玉投之即爲玉體
服之皆長生
　　　金液法(威喜巨勝法附)
抱朴子曰金液太一所服而仙者也不減九
丹矣合之用古秤黄金一斤並用玄明龍膏
太一旬守中石氷石紫遊女玄水液金化石
丹砂封之即成水其經云金液入口則身皆
金色老子受之於元君元君曰此道至重百
年一出藏之石室合之齋戒百日不得與俗
人徃來於名山之側東流之水上别立精室
百日成服一兩便仙若未欲去世且作地仙
者但齋戒百日若欲昇天皆先斷穀一年乃
服之若半兩則長生不死矣萬害百毒不能
傷之可畜妻子居官秩在意所欲無所禁也
若後昇天者乃齋戒服一兩便飛仙矣
威喜巨勝法取金液及水銀左味合煑之三
十日出以黄玉甌盛以六一泥封置猛火炊
之卒時皆化爲丹服如小豆大便仙以此丹
一刀圭粉水銀一斤又取此丹一斤置火上
扇之化爲赤金而流名曰丹以塗刀劒辟兵
萬里以此丹金爲盤椀飮食俱令人長生以
承日月下得神汋如方諸之得水也飮之者
不死也以金汋和黄土内六一泥甌中猛火
炊之盡成黄金復以火灼之皆化爲丹服之
如小豆大可以入名山大川爲地仙受金液
經投金人八兩於東流水中歃血爲誓乃告
之
口訣曰不知本法盜其方而合之終不成也
凡人有至信者可以藥與之不可輕傳其書
必兩受其殃天神鑒人甚近不可不知耳
抱朴子曰九丹成爲仙藥之上然合作之所
用雜藥甚多若四方清通市之可具若九域
分隔則其物不可得也又當起火晝夜數十
日伺候火力不可令失其適勤苦致難故不
及合金液之易也合金液惟金爲難得耳古
秤一斤於今秤二斤率不過直三十許萬其
使用雜藥差易具又不起火但以置華池中
日數足便成耳都合不用四十萬而得一劑
可足八仙人也
雲笈七籤卷之六十七









雲笈七籤卷之六十八從八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹
　　　太上八景四蕊紫漿五珠降生神丹
　　　方一首一名三華飛綱丹(并叙)
太上眞人所以廣眄衆天豁落紫空晏觀七
覺朝遊萬方寔由四液之飛津五珠之丹皇
矣遂乘三英以八眄御飛綱以保真分神易
景逍遥上清者也兆觀琅玕之華則降生之
丹立焉旣獲九眞之高章而九陰之户啓矣
長年在於玄覽得道存乎精微所宜注神眞
氣棲心冥幾澄五神於紫房鏡混合於太微
月華合於結璘日暉洞於鬱儀靈變朗於九
晨把凝液以虚飛玉經唱於朗景焕龍華於
扶希眇眇奔乎冥漢天地欻以椎移立變易
於圓塗電散疾於震雷居洪淵而不溺踐兵
刃而不危將塞也則萬户鍵閉欲通也則積
滯俱蕩沉飛無方隨意所宜大哉靈化之丹
與帝一九陰齊其光暉服盡一劑後三光而
不衰藥名口訣
第一絳陵朱兒七兩(口訣是丹砂巴越者是)
也
第二丹山日魂四斤(口訣是雄黄取明者)
第三玄臺月華三斤(口訣是雌黄也)
第四青要玉女五斤(口訣是空青也)
第五靈華沉腴三斤(口訣是薫陸香)
第六北帝玄珠一斤(口訣是消石)
第七紫陵文侯五兩(口訣是紫石英精好者)
第八東桑童子七兩(口訣是青木香)
第九白素飛龍八兩(口訣是白石英)
第十明玉神珠七兩(口訣是眞瑰拾芥者)
第十一五精金羊五兩(口訣是陽起石)
第十二雨華飛英五兩(口訣是雲母光明者)
第十三流丹白膏九兩(口訣是粉霜)
第十四亭炅獨生六兩(口訣是鷄舌香味辛)
　者
第十五碧陵文侯五兩(口訣是石黛)
第十六倒行神骨五兩(口訣是戎鹽)
第十七白虎脫齒四兩(口訣是金牙石)
第十八九靈黄童三兩(口訣是石硫黄)
第十九陸虚遺生五兩(口訣是龍骨舐之著)
　舌者佳
第二十威文中王六兩(口訣是虎頭腦陰骨)
　擣用
第二十一沉明合景四兩(口訣是蚌中珠子)
　(已穿者亦可用但令新者)
第二十二章陽羽玄四兩(口訣是白附子)
第二十三緑伏石母五兩(口訣是磁石取懸)
　(針者可用)
第二十四中山盈脂七兩(口訣是太一餘粮)
　(取中央黄也)
右二十四味合二十四神之炁和九晨九陰
之精凝液結日月之明景也以次别擣從丹
砂始令各四千杵藥皆用精上鮮明者擣藥
人當得温愼無多口舌者當先齋戒三十日
訖擣藥别處盛室潔其衣服沐浴合藥可三
四人同心齊意隱靜而處禁忌之法亦如齋
禁例擣藥都畢以藥安著釜中安藥次第之
法先内丹砂次内雄黄次内雌黄次内空青
末後乃内太一餘粮太一餘粮在衆藥之上
也二十四種都畢皆當循次令竟釜中以小
柳篦子按令相薄又以水銀五斤灌諸藥之
上都畢又徐徐安上土釜以黄丹泥泥其平
際以牡蠣泥泥其外際一寸陰乾十日取𤍜
拆又上泥之畢又通以牡蠣泥泥其外面上
下四邊厚六分又應先作六一泥土釜内外
作泥法東海左顧牡蠣戎鹽黄丹滑石赤石
脂蚓螻黄土凡六物皆令分等擣治下細絹
篩和以百日苦酒極酸釅者和畢更擣二萬
杵六一之泥成以泥雨土釜内外漸漸薄泥
日曝令乾𤍜使經時稍上泥都畢令釜内外
各厚一寸半如此泥釜了作六一泥隱量取
足用凡作泥之法皆以苦酒和泥無戎塩者
河東大鹽塩用又以東海細鹽二斤内一斛
苦酒中攪之去滓以和六一泥計此爲準作
竈屋長四丈南向屋東頭爲户屋南向爲紗
窗屋中央作竈竈令四方四面開口以大鐵
𨭊𨭊施四脚以著竈之中央上下相遠高下
之法以意裁量安隱之所盛藥土釜好安著
𨭊𨭊上以好糠火於下燒之令去釜一尺許
調適視火勿令暴猛足十八日訖更令火去
釜下一寸復五日日足更令火齊底二十七
日日足更令半下釜之腹三十日日足更令
火末下釜之上二寸二十四日日足都畢藥
成也可復寒之七日而徐發視八景四蘂之
華皆懸著上釜以三歲白雄鷄羽掃之盛以
金銀密器其華當作景雲之色五十八種之
氣流霞玄映紫光鬱曜不可名宇名曰八景
四蘂五珠降生神丹以二月八月朔平旦向
太歲王方再拜以東流水服一兩即頭有九
晨之光面有玉華飛映寶曜洞觀天下閉氣
則立致三素之雲輿唾地則化爲日月之光
左嘯則神仙啓首右嘯則八景合眞於是騰
空上造以詣紫虚出入玉清寢宴神房若藥
華未盡起者可更合泥固濟如前法使密更
燒釜腹頓六十日萬無不成復寒之七日開
發如初右以已鍊麻腴一斛取四蘂華三兩
合投之以炭火於銅器下微煎之三日藥成
名曰四蘂紫漿日服一合壽同天地分形爲
萬乘虚而行所欲隨意又以四蘂紫華塗掌
及手爪甲以鏡細視之則見萬里之外物欲
覿之事則隨心所視而現之亦照見方來之
倣像生死盛衰之至運也此丹或名八景丹
或名四蘂紫華或名太微紫玉腴或名五珠
華丹或名降生晨華或名三華上丹或名太
上飛綱或名九晨上丹凡八名也
鍊麻腴法
鍊麻腴之法用清水五斛麻腴一斛葱薤白
各二斤合水腴葱薤四物合煎取一斛止作
紫蘂腴當以寂靜處發火以木蓋蓋銅器上
勿令腴煙散出鍊腴亦可單服以致延年凡
糠火火八景神丹日數旣足勿發復更火之
如初日時進火之日法如先都畢寒之七日
乃發藥煙變成明月珠五枚仰綴著上蓋皆
裏以絳幙送以清水則絳雲見覆飛登上清
佩此五珠則以映天下與日月景同名此丹
五珠絳生以行上清者用一倍火之五珠旣
成勿發復更火之日如前火畢又寒之二十
二日乃開明月五珠又變成三華飛剛之龍
發釜之後便恍惚長大神光采華吐氣興雲
所謂隱龍者也旣乘之而行以造九晨之宫
故高上經曰子乘隱龍與天無窮夫火之倍
者計先火一日後火則應二日又後火則應
四日又後火則應八日又後火則應十六日
每事効此爲數
取作虎腦之法用馬銜芎藭一斤細擣爲屑
以虎腦六兩和此屑爲餅而陰乾旣乾更擣
而科取六兩餘者投之於東流水中陰乾虎
腦三年内亦可用也不必新干而必佳也乾
時以絹囊盛之勿以塵附用薰陸香而膠者
先多塵濁當以湯水洗鍊去垢取令光明而
無滓者可用
取錫十斤於鐵鑊熬之半日投四蘂紫華一
銖合攪須臾成萎蕤金紫金屈伸在人而用
之謂初成之時耳投二銖成紫蘂玉投三銖
成玄梨緑景玉
取八景丹滓擣三萬杵日服一丸如小豆大
身生玉光壽同九晨體香聞三十里燒一丸
如小豆大辟百疾惡氣諸鬼不祥而香芳十
日不絶取一丸如黍米含之而唾則變化隨
意任心藏形蔽影從橫天下欲止即吞此丸
乃息已死未三日服一丸如大豆立活當發
口扣齒送以水又以一丸鎭心則魂魄自還
而四體温軟也
取鉛十斤於鐵器中煎熬投此二丸如鷄子
黄合攪須臾成金投三丸即成紫金帶一丸
則山海之神來朝以一丸涂門户則一家無
病辟鬼精日服一丸百日則色如處子三年
而面反嬰童也以一丸如小豆大投水中龍
魚浮出而水沸以一丸如大豆大投火中而
光停一日許
上清高聖中黄老君洞眞金玄九陰九陽眞
玉經太上鬱儀結璘章八景神丹文皆刻於
東華仙臺不宣於世上自非宿有仙名者不
聞見也傳授之法皆對齋思神審可付與立
盟爲誓約無宣泄其授帝君九陰訣盟用青
絲一結以爲盟誓其受太上鬱儀文盟用絳
紋二十四尺此日暉之誓也其受太上結璘
章盟用碧紋二十四尺此月華之誓也其受
八景丹經盟金鐶三雙此無常童子圓變之
誓也今用四盟引九晨以爲約指日月以爲
信必無宣泄心齊天地也若不崇信誓身爲
下鬼七世父母受拷水火摙蒙山之石投積
夜之河案經師之授盟物也當施散於寒窮
救貧病之急厄拯山川之餓夫營神靈之公
用矣若私割以自贍貪婪以爲利者則經師
之七祖長受拷於地獄身入風火其痛也哉
又弟子經師私心相愛所以見根本也道德
旣厚則人鬼無間根本旣親則魂魄自寧若
崇始慢終不常其德者何年命之能長何神
仙之可要乎得其領會者始可與言尋道之
本末矣
　　　九還金丹二章
　第一章六篇
　　　上證品含元章叙
夫還丹本九陽之精降受二十四真真水眞
火内外包含含化五神五神運氣積而爲砂
積砂成丹稟積氣極乃號紫華紅英大還之
丹大還丹皆因師師相承傳之口訣靈文藏
於洞府金簡祕在仙都先人恐道絶源演出
隱文謎言留傳於世遂使後來明俊博採尋
幽曠日劬勞終無所悟漸潰沉溺倏忽形腐
神消尸魄化爲魔魅深可悲哉然大道所運
禀之專精變通之功必歸於鍊汞鍊汞要妙
備於二章二章之中分爲九品上三品則抽
砂出汞鍊汞投金修金合藥合於七篇中三
品陳五石之金四黄伏制陽金變通下三品
和合大丹爐鼎火候成丹證眞之訣俱列於
九品二章之中也
抽砂出汞品第一
大洞鎭眞寶經皆隱祕眞鉛眞汞眞汞者則
上品光明砂抽出汞轉更合内水火之法然
名爲眞而光明砂一斤其中含汞十四兩抽
出汞訣先取筋竹爲筒節密處全留三節開
孔如彈丸許中節開小孔子如筋頭許而容
汞溜下處先鋪厚臘紙兩重致中節之上次
取丹砂細研入於筒中以麻緊縛其筒蒸之
一日然後以黄泥包裹之可厚三寸埋入土
中令筒與地面平筒四面緊築莫令漏泄其
氣便積薪燒其上一復時令火透其筒上節
汞即流出於下節之中毫分不折忽火小汞
出未盡尚重而猶黑紫依此更燒之令其汞
合大數足如紅馬牙紫靈砂抽汞一同此訣
餘别訣飛抽者損折積多而筒抽訣最妙然
具列於章上品也
鍊汞添金出砂品第二
凡同類丹砂雖抽出汞未可則添於合金化
砂砂終不出七篇猶未周備且投金化砂祕
於鍊汞訣其汞則重受内水火氣遇本金相
投合化而便生砂鍊汞訣取汞一斤石硫黄
三兩先擣研爲粉致於瓷鉢中下著微火續
續下汞急手研之令爲青砂後便將入於甆
瓶子可受一升以黄土泥緊泥其瓶外厚可
二分以蓋合之緊密固濟致之爐中用炭火
一斤於瓶子四面養之三日瓶子四面長須
有一斤炭三日後更以文武火燒之可用炭
十斤分爲兩分每一分上炭五斤燒其瓶子
忽有青焰透出即以稀泥急塗之莫令焰出
炭盡爲度寒三日開之其汞則化成紫砂分
毫無失其紫砂用黑鉛一斤於鼎中熔成汁
次取紫砂研細投入鉛中歇去火急手炒令
和爲砂便就鼎中細研鹽覆蓋可厚二分緊
按令實固濟武火飛之半日靈汞即出毫分
無失然依七篇反數投化合金生砂如第二
反其化寶砂篇中用汞則兩度用石硫黄燒
令成砂兩度入黑鉛却抽歸汞添金化砂第
三反英砂用汞則三度燒令抽入第四反出
妙砂中用汞汞則四度抽燒第五反化靈砂
用汞還五度抽鍊第六反出神砂用汞汞亦
須六度燒抽如第七反化出玄真絳霞砂用
汞汞一依前七著石硫黄燒成紫砂七度用
黑鉛抽歸靈汞每度燒皆用石硫黄三兩却
抽歸汞則用黑鉛一斤轉轉燒抽火候依前
一訣其汞燒抽變鍊則含其内水火之精氣
亦合七篇之大數自然水火金三光禀氣相
合會精而化靈證眞也
修金合藥品第三
且陽元之魂遇陰氣所感伏形成魄謂之兊
金兊金則成見陰質更而含陽精漸令去其
滯氣靈汞投化轉轉增光反濁歸淸然後正
陽之體其修金用藥窮眞合無令其靈通於
七篇也石鹽本禀坤坎之精陰極之氣結其
成質方而稜如片石光白似顆鹽之類味微
淡於顆鹽功則能伏制陽精銷化火石之毒
力與石硫黄敵體變鍊功性能發明金精去
麤滯飛昇七篇之中假之爲使馬牙消亦是
陰極之精形若凝石生於蜀川其功亦能制
伏陽精消化火石之氣獨用伏制則力稍微
合於石鹽陰毒則甚矣
北庭砂所禀陰石之氣性含陽毒之精功能
消敗五石之金各遺證於本性能成能敗力
頗並於硫黄去穢益陽其功甚著本質亦作
顆生而淺紅色光明通透爲上七篇中用之
爲使使引其陽金之精破敗陰魄若合於大
明砂赤鹽硫黄用之其變鍊功則高於造化
麒麟碣出於西胡稟之於熒惑之氣生於陽
石之陰結而成質色如紫鉚形若爛石其功
亦能添益陽精消陰滯氣拘添其鍊亦有大
功眞者於火中燒之赤汁湧流火不易本色
者是其色眞也
石膽所出於嵩嶽蒲州禀之靈石異氣形如
琵琶本性流通精感八石液化五金陽遇之
淸歸中宫若欲識真塗之銅鐵以火燒之色
似紅金伏制變鍊頗最有功又以銅器盛水
投少許入其水中水色清碧數日不異者是
眞也
持明砂者雖禀陽精從陽所養體如琥珀質
似桃膠其性和而能銷漉陽金革陰滯質若
合硫黄赤鹽變鍊其陽精轉轉增光七篇之
中用御正陽之炁復歸眞元其功甚矣
夫赤鹽(戎鹽是也)所出西戎之上味禀自然
水土之氣結而成質其方水土氣本而黄赤
其鹽亦隨氣而生號言赤鹽味微淡於石鹽
力則能鍊伏陽精增明吐輝若合硫黄用功
能反魂成魄鍊魄增光制伏四黄定質還歸
戊巳欲辯其元於火中燒汁流紅赤凝定轉
益其色則本元是
石硫黄本出波斯南明之境禀純陽火之精
精氣結而成質質性通流含其猛毒藥品之
中號爲將軍功能破邪歸正反濁還清挺立
陽精消陰化魂元眞運轉偏假其功鉚金遇
之精消魄敗色微稍青光者力大凝黄色者
力次赤黄色者力小合和大丹伏鍊消化須
其力大者用之察元氣辨其高下然合七篇
化金生砂砂漸澄清明威乃證於九丹也
中三品陳五石之金品第四
夫五石之金各皆禀五神之陰精合於山澤
異氣結而爲魄
鐵所稟南方丁陰之精結而成形鐵形堅服
之傷肺
銅所禀東方乙陰之精炁結而成魄銅性戾
服之傷腎
銀所稟西方辛陰之精神炁而爲之質銀性
戾服之傷肝
鉛錫俱禀北方壬癸之氣錫受壬精鉛禀癸
氣陰終於癸故鉛所禀於陰極之精也鉛錫
性濡滯而多陰毒服之傷心胃
金所禀於中宫陰己之魄性本而剛服之傷
腸損肌
右金之五性例多陰毒久服之即傷肌敗骨
促壽損命凡世之士本求長生不明五金之
性擅意將其鉚石之金轉轉修鍊且其鉚石
之金皆受五神陰濁之氣結而成質質體沉
重雖遇四黄能變易其體陰毒之性終不輕
飛縱令鍊化爲丹服之亦乃傷於五臟乃其
本性也至理殊乖欲服求仙與道彌遠
四黄制伏品第五
四黄者雄雌砒硫其質皆屬於中宫戊土之
位性各含陽火之毒能敗五臟之金若别制
伏去其火毒則能成易變轉五金之質若能
制伏拒火色而不易本元有汗流通即其功
能變銅銀而化成黄金之質若伏火色變白
如輕粉泮液流利者化五金盡成白銀而四
黄功力各禀本氣變化其五金雄黄功能變
鐵雌黄功能變錫砒黄功能變銅硫黄功能
變銀化汞且四黄功能反鐵爲銅反銅爲銀
反銀爲金轉轉變化其硫黄功力最高能添
陽益精反濁歸清此乃是七十二石之將也
其四黄遇於赤鹽大朋砂石膽則伏質歸本
不易其色若遇石鹽馬牙消石膽亦伏於火
則變質反而爲白色如輕粉是以大洞寶經
鄭君修眞内傳論其七十二石制伏訣皆須
含元胞胎以黄土等分和鉛粉及石腦作鼎
伏之縁土與四黄類鉛又能消火之毒石腦
伏石毒其修眞傳中諸石變通之訣文理稍
煩不能具載且略陳四黄五金伏制之弘規
乃列之於品第耳
陽金變通品第六
陽金者所禀陽之精五神吐符會氣託形爲
丹砂丹砂而外包八石内含金精金精先禀
氣於甲受形爲丙出胎見壬結魄成庚增光
歸戊陰陽昇降各歸其類且如鉚石五金俱
受五神陰之氣炁結亦分爲五類之形形質
頑狠至性沉滯汞則禀五神陽之靈精會符
合爲一體故能輕飛玄化感遇萬靈汞本託
胎於丹砂位居南方易胎乃爲壬水水則見
形於北方降魄成庚庚則西方白金鍊形來
甲之東方青金精增於戊戍則中宫黄金也
化質歸離功成於九以陽金遷變動用化機
運質易胎合其五方之體然後受天地革陰
陽超於三元脫質歸眞號之還丹
　　　第二章三篇
下三品丹砂叙
夫合大丹先須積陽之精反紫金運動變遷
化五神消形去質輕化通流假之真水然火
功椎演志精九九數終眞水内火黑鉛石硫
黄是也鉛屬北方壬癸水硫黄性稟南方丙
丁火眞鉛者含其元氣從鉚石燒出未經桮
抽鍊之者爲其眞鉛也
合和品第七
取其眞鉛一斤反玄眞絳霞砂中紫金十五
兩二物各别於其鍋内消爲汁乃均合一處
去火急手炒令爲細沙入硫黄五兩三物於
鉢中熟研之一日然後遷於鼎中運火燒之
六轉每轉添陽罏鼎火候列在於火候品中
然大丹先受于天運之於人養育運鍊累積
正陽内含水火外含三光五神混蒸或乃輕
揚化赫成丹還歸南方清澄優遊坐紫微堂
此亦猶内外火運轉感化而成大還丹也
罏鼎火候品第八
夫大丹罏鼎亦須合其天地人三才五神而
造之其鼎須是七反中金二十四兩應二十
四氣内將十六兩鑄爲圓鼎可受九合八兩
爲蓋十六兩爲鼎者合一斤之數受九合則
應三元陽極之體蓋八兩則應八節鼎并蓋
則爲二十四合其大數然後將其合了紫金
砂入於鼎中緊密固濟莫令泄陽氣則致於
罏中造鑄訣於甲辰旬中取戊申日於西南
申地取淨土先壘土爲壇壇高八寸廣二尺
四寸壇上爲鑪鑪高二尺四寸爲三台象通
氣上台高九寸爲天關九竅象九星中台高
一尺爲人關十二門象十二辰門門皆須具
扇下台高五寸爲地關八達象八風其内須
徑一尺二寸然致鼎於鑪中可懸二寸下爲
土臺子承之其臺子亦高二寸大小令與鼎
相當然後運火燒之
火候訣夫用火之訣亦象乎陰陽二十四氣
七十二候五日爲一候三候爲一氣二氣爲
一月七十二候則應二十四氣爲十二月十
二月爲一周年陰陽運足矣而丹成夫起火
之時取十一月甲子日夜半甲子時動火從
子門起火五日用炭三兩須常有熟炭三兩
在其鑪中不得增少次開丑門發火五日用
炭四兩次開寅門下火五日用炭五兩次開
卯門著火五日用炭六兩次開辰門著火五
日用炭七兩次開已門著火五日用炭八兩
此六門是陽門火須堅安炭如陽氣後發動
次至午門著火五日用炭九兩次開未門著
火五日用炭八兩次開申門著火五日用炭
七兩次開酉門著火五日用炭六兩次開戌
門著火五日用炭五兩次開亥門著火五日
用炭四兩此六門火須横安炭亦象于陰陽
氣候從子門起火至亥門周旋十二時門終
計用炭七十二兩在罏應七十二候之數則
成四象十二候六十日兩月爲一轉則開看
之更添石硫黄二兩和紫金砂於鉢中以玉
槌研之半日却入鼎中封閉固濟依前每門
五日運火燒之
運火訣還從甲子日子時於子門起火用炭
五兩丑門用六兩寅門用七兩卯門用八兩
辰門用炭九兩巳門用炭十兩至午門却退
炭歸九兩未門用炭八兩申門用炭七兩酉
門用炭六兩戌門用炭五兩亥門用炭四兩
此第二轉運火每門五日爲一候周旋十二
門成十二候六十日足計有八十四兩炭鑪
中增第一轉炭十二兩應十二節之數則候
罏中火歇開看之色如褐土金星璨然而在
又添石硫黄二兩和砂重研却入鼎固濟之
又依前運火同遭十二門每門五日爲一候
還從子門起火五日用炭七兩其炭長須應
七兩熟炭在罏中不得增少又丑門火五日
用炭八兩次寅門火五日用炭九兩次卯門
火五日用炭十兩次辰門火五日用炭十一
兩次巳門火五日用炭十二兩次至午門火
五日却退炭歸十一兩次未門火五日用炭
至十兩次申門火五日退炭至九兩次酉門
火五日退炭至八兩次戌門火五日退炭至
七兩次終于亥門火五日退炭至六兩其十
二門皆須依本數著炭周迴十二門帀合有
一百八兩炭在鑪中增於第二轉炭二十四
兩應二十四氣之數終十二門六十日足候
鼎寒開看色微欲紫又添石硫黄二兩出金
砂和研令相合則却入鼎中固濟之亦依前
門門五日火候亦從甲子日夜半甲子時子
門起火五日用炭九兩則開丑門著火五日
用炭十兩次開寅門著火五日用炭十一兩
次開卯門著火五日用炭十二兩次開辰門
著火五日用炭十三兩次開巳門著火五日
用炭十四兩次至午門却退炭至十三兩次
至未門火五日退炭至十二兩次申門火五
日退炭至十一兩次酉門火五日退炭至十
兩次戌門火五日退炭至九兩次终亥門火
五日退炭至八兩此轉十二門周迴計鑪中
有炭一百三十二兩又增第三轉炭二十四
兩亦應氣候足寒之開看其合砂色漸轉金
紫光色若星璀璨流輝又添石硫黄二兩出
金砂於鉢中和硫黄熟研却入於鼎中固濟
令緊密視之上下無罅漏泄然後依前門門
運火亦取甲子日子時起火從子門先入炭
十一兩亦五日次丑門入火五曰用炭十二
兩次開寅門入火五日用炭十三兩次開卯
門著火五日用炭十四兩次開辰門入火五
日用炭十五兩次開巳門入火五日用炭十
六兩次至午門退運火五日用炭却至十五
兩次至未門入火五日用炭十四兩次至申
門入火五日用炭十三兩次至酉門入火五
日用炭十二兩次至戌門入火五日用炭十
一兩次至亥門入火五日用炭十兩從子門
終於亥門巡十二門周計用炭一百五十六
兩炭在鑪中旋繞其鼎積運燒之六十口數
增於第四轉炭二十四兩其鑪内鼎四外紫
氣迴繞看之如霧候寒開鼎見金砂色轉化
爲紫光之丹丹内紅星點點似欲輕湧更添
石硫黄二兩和於鉢中熟研半日則却入鼎
中封固濟然後依氣候運武火一轉還丹從
甲子日甲子時子門起火五日用炭十七兩
次丑門火五日用炭十八兩次寅門火五日
用炭十九兩次卯門火五日用炭二十兩次
辰門火五日用炭二十一兩次巳門火五日
用炭二十二兩次午門火五日退炭至二十
一兩次未門火五日用炭二十兩次申門火
五日用炭十九兩次酉門火五日用炭十八
兩次戌門火五日用炭十七兩次終亥門火
五日用炭十六兩計從子門運武火終於亥
門合有炭二百二十八兩在鑪中增於第五
轉炭七十二兩應七十二候足其鑪鼎中紫
氣連天日月失輝山河震岌乃是丹成之候
也歇鑪出鼎於香壇之上寒之然後開看其
丹赫然輕飛脫離於質如芙蓉花九層連於
鼎蓋之上下五日分毫無失其鼎内有滯灰
二十四兩如紫金色其紫金一丸麻子大亦
制伏汞一斤及五石五金盡化爲至寶然則
遷其鼎於三洞各鎭其功功合歸眞迥然蟬
蛻此乃還丹之力其寶偉哉
成丹歸眞品第九
夫仙者有品格眞則一同如七反之丹砂功
力甚著服之亦得高仙尚未證其眞仙也縁
上有質礙之體未能輕化離於五神猶爲眞
水世人所以銷鑄且九還之丹成飄飄輕化
迥脫去質圓光洞焕氣耀衝天遇物而化無
有礙也千鼓萬鞲終不銷化而精光轉益得
服之者當則羽化雲飛便爲高上之眞人也
故積精而致仙積仙以成真者則超於至陽
與天地長乆騰凌雲霧宰制萬靈役使群仙
巍巍高上昇於紫闕乃號曰真人矣然乾坤
不偷陽精豈減世類淪化惟真長存也


雲笈七籤卷之六十八











雲笈七籤卷之六十九從九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹部
　　七返靈砂論(并序)
　　　　　　(衡嶽陳少微字子明撰)
予自天元之初從衡嶽遊於黄龍止于賓館
忽于巖宂之中遇至眞之人授於靈砂要訣
告曰吾自得許仙君之後仙君授訣於吴天
師天師授於同郡丁眞人今本即眞人所出
也假如丹砂之本訣玄理深奧固難卒尋好
道之流志慕神仙之者若不究其眞元沈淪
於塵俗自上古仙經文皆祕密隱蔽不言不
顯露于世予常愍然今述爲靈砂七返篇及
金丹志訣二章並爲序論矣
論曰丹砂者太陽之至精金火之正體也通
於八石應二十四氣丹者是金感於火名之
爲丹汞者是水去於金而名汞丹者受陽精
而候足汞則離本質而體不全故丹砂是金
火之精結成含玄元澄正之眞氣也此是還
丹之基本大藥之根源德合則萬象生焉體
離則杳冥難測經曰陽精赫赫得之可以還
魂返魄故餌陽精者所以長生服陰魄者死
而爲鬼丹砂是陽之正氣赤帝之君據於南
方火之正位只如丹砂之體數種受氣不同
惟三種堪爲至藥上者光明砂中者白馬牙
砂下者紫靈砂餘有溪砂雜類之砂不中入
至藥服餌所用光明砂一兩服之力敵白馬
牙砂四兩白馬牙砂一兩服之力敵紫靈砂
八兩如溪砂土砂之力不可比量也或曰一
等是丹砂俱受太陽之精氣因何有溪土雜
類之砂力有小大者答曰光明砂者受太陽
清通澄朗正眞之精氣降結而紅光耀耀名
曰光明砂白馬牙砂者受太陰平和明徹柔
順之精氣降結而白光璨璨如雲母色者名
曰白馬牙砂紫靈砂者中受山澤之靈氣結
而成砂而色紅紫名曰紫靈砂如溪土雜類
之砂俱受濁滯不眞之氣結而成砂即混沌
無精光也故不中入至藥所用且如光明砂
一斤伏鍊得十四兩伏火鼓得至寶七兩白
馬牙砂一斤伏鍊得十二兩伏火鼓得至寶
六兩紫靈砂一斤伏鍊得十兩伏火鼓得至
寶六兩溪砂土砂雜色之砂一斤伏鍊可得
六七兩伏火鼓得至寶一二兩明知溪土之
砂受氣不清滯濁參雜高上賢明之士先揀
其砂次調火候在意消息而成七返七還且
金石之中至靈至聖至明無過於丹砂者也
懷袖致之一兩尚自辟邪魔況乎伏鍊入於
五藏者哉且如七返七還異名同體而返者
是丹砂化爲金還者是金歸於丹經曰返我
鄉歸我常服之白日朝玉皇或曰七返者是
丹砂屬火變鍊成金假名爲七返者乎論曰
火之成數是七七度變轉以應陽九之極體
也且七度變轉者是丹砂鍊治得伏火也鼓
成白銀化出砂令伏火鼓成黄花銀即是第
二返將黄花銀化出砂伏火鼓成青金砂即
是第三返將青金變化出砂伏火鼓成黄金
即是第四返將黄金化出紅砂伏火鼓成紅
金即是第五返將紅金還遣化出砂伏火鼓
成赤金即是第六返將赤金變化爲砂伏火
鼓成紫金至紫金即是第七返靈砂之金而
含積陽精真元之氣足矣而將紫金變化爲
砂運火燒之一周迥然通徹洞耀即成紫金
還丹得服之者形神合當輕舉且世人多誤
取石硫黄呼爲太陽之精和汞而燒七返且
硫黄受孤陽偏石之氣汞又離於元和二物
俱偏如何得成正眞之寶切見世人伏鍊衆
多終無成者蓋縁迷迷相傳至於後世予甚
哀之只如第一返伏火丹砂服餌一兩即去
除萬病服之二兩即髭發玄青服之三兩即
顔色悅紅服之四兩即延年益壽第二返砂
服之一兩即體和神淸返老歸童第三返砂
服之一兩虛夷忘情心合至精第四返砂服
之一兩即精神明徹通於内外第五返砂服
之一兩即身光滿室水不能溺火不能燒第
六返砂服之一兩即造化不能移鬼神不能
知第七返砂服之一兩即超然於九天之上
逍遥乎宇宙之間更服九丹即赴金闕列位
眞人故知丹砂之力昭然而可觀乎自上古
高仙或昭其㫖祕其踪皆以隱言深密好道
之流志慕輕舉者莫究其根源自予得其奥
㫖常欲周濟爲功大道垂恩咸願同歸玄境
遂作靈砂七篇金丹二章並述火候次第藥
物品數高下列之於後章以授賢明至誠君
子得而寶之即福壽無疆輕泄之人殃其九
祖亦不可誣言而蔽道愼莫寫志用則賢愚
可熟鑒而授之矣
第一返丹砂篇
本經曰丹砂者是萬靈之主造化之根神明
之本而居清玄緫御萬靈動之則離體定之
則乾成能變化者故號曰青龍若翱翔而爲
名謂之朱鳥上品者生辰錦石宂之中而有
數色中品者生於交桂亦有數類下品者生
於衡邵數種品類皆縁清濁體異真邪不同
降氣分精感通金石受正氣者服之而通玄
契眞爲上仙矣受偏氣者服之亦得長生留
世且上品光明砂者出於辰錦山石之中白
牙石牀之上十二枚爲一座生色如未開紅
蓮華光明曜日亦有九枚七枚五枚三枚一
枚爲牀座者十二枚九枚者最靈七枚五枚
生者其次每一座當中有一大珠可重十餘
兩爲主君四面小者亦重八九兩亦有六七
兩已下者爲臣周繞朝揖中心大者於座四
面又有雜砂一二斗迴抱其玉座朱牀於其
座外雜砂中揀得芙蓉頭成夜安紅絹中光
明通徹者亦入上品又有如馬牙成白浮光
明者是上品白馬牙砂有如雲母片白光者
是中品白馬牙砂圓長似笋生而紅紫色者
即上品紫靈砂若是白片稜角生青光者是
下品紫靈砂如交桂所出但是座生及打石
中得者形如芙蓉頭而光明者亦入上品如
顆粒成三四枚重一斤通明者爲中品片叚
成明徹者爲下品如衡邵所出緫是紫砂打
破石中得紅光者亦是下品之砂如溪砂有
顆粒成而通明者伏鍊餌之亦得長生留世
未得爲上仙矣如土砂生於土宂之中溪砂
養於溪水之内而土石相雜故不中入上藥
服食使用如座生者是最上品之砂若得其
座中心主君砂一枚伏鍊入於五藏則功勳
便著名上丹臺正氣長存超然絶累更服至
七返九還自然魄鍊尸滅神怡體清陰氣都
消則合而輕舉永爲上眞之飛仙也故知陽
之真精降氣而圓光周滿無有偏邪但是伏
鍊之砂作芙蓉頭成而圓光通明者即是上
品神仙服餌之藥經言丹砂者自然之還丹
也世俗莫測其元只如玉座之砂世人緫知
之如金座天座是太上紫龍玄華之丹非世
俗凡夫之所見知也其玉座則俗流志士積
功修鍊服之致仙其金座則宿有仙骨清虚
練神隱之巖穴則其神仙採與食之便當羽
化昇騰高淸矣其天座則天上天仙眞官而
所收採服餌非下仙之藥也其玉座砂受得
六千年陽靈之清精則化爲金座黄堂中有
五枚層層生四面四十五小珠珠周繞金座
受一萬六千年則化爲天座天座則座碧當
中有九枚層層而生四面七十二枚周抱在
於飄飄太虛之中常有太一之神護持上元
之日眞官下採其山忽開光明照一山如火
其天座砂眞官收之其世人不可得而取採
也故丹砂之元深祕賢明之士志慕輕舉者
切須辯其藥品高下然可調其火候合其陰
陽伏制自然而契於高眞矣
陰陽制伏及火候飛伏法
經言陽精火也陰精水也陰陽伏制水火相
持故知氷炭不同處勝負終有歸且丹砂是
陽精而須陰制陰制者水石鹽馬牙消玄英
化石是也如玉座光明砂一斤制之用石塩
六兩黄英化石各二兩座外生光明砂一斤
可用石塩及馬牙消各四兩黄英化石各一
兩白馬牙砂一斤用石鹽馬牙消各二兩黄
英化石各三分紫靈砂一斤石鹽馬牙消各
二兩黄英化石各三分如溪土雜類之砂力
小每一斤可用石鹽及馬牙消各二兩制之
其所用石塩和黄英化石細研爲粉入鍋以
文火養一日即鼓成汁後和馬牙消重燒令
赤先用砂塩鼓成汁後方入前藥用之其光
明砂大者須打碎如江荳大小然後入於土
釜中先下石塩次下馬牙消和水文武火晝
夜煑三十日不得火絶日滿淘澄取砂入於
鼎中用陰陽火候飛伏其鼎可受一升且鼎
者有五一曰金鼎二曰銀鼎三曰銅鼎四曰
鐵鼎五曰上鼎土鼎者資器是也入砂於鼎
中用陰陽火候飛伏之飛伏法訣曰五日爲
一候三候爲一氣用八氣二十四候一百二
十日周而砂伏火畢每一候飛伏法五日内
四日用坎卦一日用離卦坎卦者水煑四日
離卦者陽火飛之一日初起陽火用炭七兩
堅安鼎下須熟炭七兩不得增減每一轉後
却增炭一兩飛之增炭至五轉後忽有黑氣
和汞霜飛出則收霜和鼓了石鹽半錢重於
鉢中以玉槌輕手研之令汞入盡即依前却
安鼎中用坎離火候飛伏至十二轉後每轉
加炭二兩使入鼓了石鹽半分作粉鋪安面
上合有汞霜可二兩來飛出其霜虚光鼎中
藥色漸欲黄紫收其霜及汞和石鹽一錢重
於鉢中熟研了入鼎依前火候飛伏伏至十
八轉加炭三兩其藥色欲赤至二十轉後毋
轉增炭四兩只有半兩已下汞霜飛出其霜
堅硬如青金片黄白光明亦和石鹽於鉢中
研之入鼎飛伏伏至二十四轉其砂候足伏
火畢矣而色紅赤光明可觀其砂伏了更須
用鹽花包之重以黄土泥裏緊固濟入陽鑪
武火白燒之三十日後出砂安淡竹筒中封
之入寒泉中深埋三十日然後淘研輕飛者
分抽服餌沉重者即鼓成金汁且上品光明
砂伏火了其色紅赤淘澄下可有金星砂六
兩光明燦爛中品馬牙砂伏火了色紅鮮淘
澄下有金星砂四兩下品紫靈砂伏火了色
稍紫赤淘澄下亦有金星砂三兩如溪土雜
色之砂伏火了色或赤亦無光彩下無金星
砂上古高仙皆鍊服其眞丹砂而道成也其
上品光明砂者即是眞砂也賢明之者須在
意採索其眞精然可合還丹耳且伏火丹砂
出寒泉了可便熔鼔令見眞寶鎔鼔訣每一
兩伏火丹砂可用鹽花半兩置鹽花於鍋底
次入伏砂於鍋中候鍋及砂與火同赤然後
鼓之千下即金汁流注名曰白銀而面上黄
花漠漠潤澤光芒可愛是天地之中至眞之
寶也如將服餌分抽取一兩作三百六十丸
丸用棗肉和之爲丸每日服一兩丸欲服此
丹砂先須潔齋七日然以晨朝東向䖍心叩
請告
三清紫微眞君太一真人先師仙官水火之
靈願服此靈砂丹於五内永保形神合於至
真呪畢禮拜七拜然後服之凡服丹砂後不
得喫臭穢陳積之物及諸生血家屬之肉生
死之穢尤不可觀故經云陽精好潔陰尸好
穢常須虚和其志澡雪其形以助陽靈之眞
氣也自然神怡體清而神仙可俟也
第二返寶砂篇
本經曰鍊眞合於祕妙鍊妙合於至靈鍊靈
合於至神至神者合於至道道合則昇騰玉
淸而爲高仙矣且鍊砂而得寶者是至眞之
藥化寶而生砂者即成立感之靈丹也
化寶成丹訣曰將其丹砂中白銀四兩打作
鍋子安一通油資瓶子中其瓶中可受一升
其寶鍋子可瓶子底大小先將此銀鍋子著
北庭砂一兩石塩一兩麒麟竭一分三物和
研以苦酒調如膏塗於鍋子四面令乾以黄
土爲泥包裏之可厚一寸二分便於糠火中
燒三七日然後白炭武火燒三日去泥取寶
鍋子安瓶子中入眞汞須是本色丹砂中抽
得者同類感其氣而轉轉生砂故上仙眞經
祕而不泄者爲此子母之法恐凡愚之心見
知也然入眞汞於瓶子中後即著水五合常
須添瓶子中至五合莫令增少文火養一七
日後令乾固濟其口便以武火迫之三日而
紅黄砂涌出於寶鍋子之上將其砂又依前
添汞常令有汞八兩在瓶子中不得增減亦
依前用文武火候養迫令生砂出即收之毋
四兩寶計收砂一斤其寶即枯乾焦脆而精
盡化爲砂瓶子中每只餘二兩青黑灰耳將
其砂依前篇入藥煑三十日後淘取入鼎中
還以陽火候飛伏五日爲一候一百日足其
砂伏火矣火候加炭兩多少一依前篇飛伏
五日爲其砂伏了不用著鹽包裹燒之便可
鎔鼓訣得亦依前篇鹽爲使引令金汁流注
此寶砂一斤修鍊而得十五兩伏火鼓得黄
花銀十三兩色黄光浮容體潤澤而内外黄
名曰黄花銀也如將此砂服餌入寒泉出火
毒寒泉法入土深埋三十日出後淘研用棗
肉爲丸每兩亦作三百六十丸每日清晨東
向䖍心服一丸服此寶砂丹後自然慮靜神
清濁氣不入而志不擾則漸證於神仙之階
也
第三返英砂篇
本經曰陽元積習而英氣自會於眞精眞精
感化而神丹可得耳故曰鍊眞致華眞華通
應而化爲金英之玄砂也化寶砂中白金而
生英砂訣曰將其寶砂中黄花銀四兩打作
鍋子還依前篇作用可瓶子底大小爲之用
蒲州石膽一兩石鹽一兩硇砂一兩共三物
和苦酒研調如膏塗其鍋子四面令藥盡爲
候候干以黄泥爲毬包裹於糠火中燒二七
日後用白炭武火燒之一七日去泥出鍋子
依前安入通油瓶子中入眞汞四兩清水五
合文火養之二七日後更添汞四兩又文火
養一七日候乾緊固濟武火迫之一日其砂
涌出於寶鍋之上而紅黄映徹光耀不可言
而乃收砂添汞計取砂可得一斤則數足便
將其砂入於鼎中依前篇用火候飛伏亦五
日爲一轉内二日用坎卦即水煑之三日用
離卦即陽火飛之三日初起陽火可用炭七
兩每一轉後即增炭二兩至七轉後有汞霜
飛出可二兩來其色黄赫紫光爍爍飛在鼎
蓋之下收其霜於鉢中用蒲州石膽一錢重
和苦酒及砂以玉槌輕手熟研之相入後却
入鼎中飛伏伏經十八候九十日足其英砂
伏火畢分毫無少便可鎔鑄亦依前篇用塩
花引鼓之即寶汁流下而淸英光潤名曰青
金青金者是陽精漸著從兊見震然坤歸離
此是陽精變轉巡歷之終始也如將此英砂
服食每兩先用餘甘子半兩生甘草二兩煎
取汁於白銀器中煑二七日後澄取砂入安
淡竹青筒中入土深埋三十日後出以棗肉
和爲丸每兩亦分爲三百六十丸每日淸晨
東向叩告
三清上聖仙官然後服此英丹後自然嗜欲
無嬰葷血不入端居凈室而神和體輕與眞
人爲儔矣
第四返妙砂篇
本經曰乾體陽曜離精漸明艮雪輕鮮陰魄
消化乃是青金精液感汞而生砂英氣相因
集而爲妙名曰妙化砂
妙化砂訣曰將青金四兩還打爲鍋子用赤
塩半兩石硫黄半兩大鵬砂半兩北庭砂一
兩蒲州石膽一兩凡五物和苦酒研爲泥涂
其青金鍋子四面以炭火炙漸漸逼令藥泥
盡乾爲候一依前篇用黄泥爲毬包裹之以
糠火中燒二七日後即白炭武火燒之一七
日畢去泥出鍋子依前篇安瓶子中入眞汞
四兩清水五合不得增減養之二七日後更
添汞四兩又火養經七日後令乾固濟之以
武火迫之一日而妙砂涌出可有四兩即收
之更添汞四兩亦依前文火養之令生砂出
即收取計收砂一斤即數足矣其砂入鼎中
依前篇用火候飛伏亦五日爲一轉内二日
用坎卦是水煑三日用離卦則陽火飛之飛
伏火候一依英砂篇中用火加增炭數多少
經十六候八十日而妙砂伏火畢則金星光
璨映徹紅耀不可言爲至英至妙之丹砂也
如將鎔鑄亦須用鹽花爲使引令金汁流出
便成黄金其金凝黄皎潔精彩光耀旣至坤
形離精漸見故經曰從陰而返歸陽自濁而
返歸清此則是陽炁變鍊合於眞妙而自然
位至神仙也若將服餌每一兩先須餘甘子
半兩生甘草一兩紫石英一兩煎取汁於寶
器中煑二七日後亦入淡竹青筒中入寒泉
埋之三旬後出以棗肉和爲丸每兩分爲三
百六十丸每日晨朝向東服一丸自服此妙
砂後漸漸精思通徹濁滯之氣消革則形神
虛白洞合於至真自然超其玉京而會金闕
也若志士得其含元鍊眞之訣如神仙之事
豈遠哉
第五返靈砂篇
本經曰陽德播功而垂光運動其元精元精
流化爲英砂轉而入妙妙氣變鍊而生萬靈
故知玄妙玄聖轉轉而增光感激眞精自然
靈化且靈砂者是前妙砂中黄金轉感汞而
生砂則紅光焕赫璨爛金星而絳色清靈乃
號爲靈砂者也
化靈砂訣曰取砂中黄金八兩打作圓鼎可
受四合又將二兩金爲鼎蓋其鼎内先著石
硫黄一兩赤塩一兩北庭大朋各半兩共四
物和苦酒研如泥涂於鼎内及蓋内外調勻
藥盡候乾即以黄土爲泥包裏之可厚一寸
文火四面養之三七日以不通手爲候三七
日後漸以武火迫燒一七日晝夜不令絶火
七日滿寒之去泥重以甘土泥其鼎外可二
分即懸安罏中其鼎下周迴令通安火便入
眞汞四兩於金鼎中著水二合以蓋合之火
養經七日其鼎下常有熟炭火五兩不得增
減其鼎中續續添水長須二合不得令乾在
意消息莫遺失候七日後更添汞四兩又依
前文火養之七日後令乾緊固濟其口即武
火迫之一日便生紅光靈砂可收得五兩紅
砂即須臾入真汞五兩於鼎中鼎中常令有
炭八兩不得多少亦文火養之七日後令乾
即固濟之便武火迫之一日而生砂砂出則
收之更添眞汞於鼎中又文火武火養迫令
生砂砂出收之此一鼎中計收砂得三十兩
便止則數足矣其金出砂後精竭而枯脆無
光澤之色秤只可重四兩以來耳其精華與
汞相感結盡化爲靈砂也故經言眞汞者皆
是本色丹砂中抽得汞添用之若伏練光明
爲藥頭者即光明砂中汞轉轉添用如用白
馬牙砂爲藥頭取白馬牙砂中汞添用變轉
如將紫砂爲藥頭者即收紫砂中汞添合如
溪土砂中所出汞者名爲雜類氣色終不相
感且光明砂一斤抽汞可得十四兩而光白
流利此上品光明砂只含石氣二兩白馬牙
砂一斤抽汞得十二兩而含石氣四兩紫靈
砂一斤抽汞得十兩而含石氣六兩上色通
明一斤抽出汞只可得七兩而含石氣九兩
石氣者火石之空氣也如汞出後可有石胎
一兩青白灰耳亦於前寶砂篇中略述眞汞
之訣而未周細鄭重言之所是抽汞用事具
列於金丹前章之上品也其黄金鼎中抽收
得靈砂三十兩數足訖不用陰煑便依前篇
用陰陽火候飛伏還五日爲一候内一日用
坎卦是水煑一日四日用離卦即陽火飛之
四日初起陽火用炭九兩每轉後增炭二兩
至五轉後每轉增炭三兩便有五彩金輝霜
三兩飛出收其霜和砂於鉢中著蒲州石膽
半分黄𥐻一分和苦酒熟研之半日依前安
鼎中用坎離二卦火候飛伏之經十四候七
十日足其霜砂伏火畢砂旣伏火金彩光輝
色如石榴花精彩璨璨光曜日月一切毒龍
蛇神鬼見之潜伏目不敢舉可得言至靈哉
其砂靈而難鼓鑄若欲鎔之先於潔凈之處
取凈土爲鍋鑪絶諸穢雜用鹽花和靈砂等
入鍋鼓之二千鞲始得消鎔即金汁流注凝
而鮮焕名曰紅金紅金者是陰魄之氣變鍊
而盡正陽之精挺立而垂光此是陽靈之眞
金也如將服食一依前篇用餘甘子生甘草
紫石英煎取汁於寶器中煑二七日火候藥
數多少亦依前篇煑了入安竹筒中固濟其
口入七深埋三十日出之以棗肉和爲丸毋
兩丸作三百六十丸丸如麻子大每日清晨
潔心東向啓告
三清上帝君真仙官衆然後叩拜而服之即
得心神明達徹視表里身生紅光而調合於
至眞也
第六返神砂篇
經曰妙極則靈通靈通則致神神合則道全
道全則玄眞降便昇玉清而爲高仙矣且神
砂者是九靈構精寶風凝集玄華標結而化
爲神砂則焕燦玄黄光輝照灼而名爲神砂
者也
化神砂訣曰取前靈砂中紅金九兩鑄爲寶
鼎可受五合又將三兩作寶蓋蓋之其鼎内
亦先著石硫黄一兩大朋砂一兩赤鹽一兩
北庭砂一兩共四物和苦酒熟研如泥涂其
鼎内及蓋周迴令匀盡爲候候乾以蓋合之
著黄土泥包裏可厚二分爲則一依前文火
養之二七日後即武火迫燒之七日令與火
同色赤後令去黄泥重以甘土爲泥泥其鼎
外可厚三分即置其鼎於罏中入眞汞六兩
入鼎中用水三合徐徐添之不得令乾文火
養七日後更入汞三兩文火養之三日候冷
又固濟封閉令緊密即武火迫經二宿即盡
化爲紅光神砂收砂又添汞八兩依前文火
養七日後便武火迫二日亦化爲砂收之又
添汞七兩亦以文火養之武火迫之令生砂
砂出即收又添汞五兩亦文火養之武火迫
之令出砂收之又添汞三兩亦依前法文武
火候養迫之計前後收得神砂可三十二兩
足即止將其砂入石硫黄四兩蒲州石膽二
兩和於鉢中熟研半日便入安寶金鼎中陽
火飛伏其陽火者純離卦火候伏之還五日
一候初起火用炭九兩每一轉後加炭二兩
每轉轉出砂於鉢中熟研之却入鼎飛伏至
六轉後每轉加炭三兩如有絳金霜飛出其
霜紅赫照曜光彩射目收其霜於鉢中和砂
用蒲州石膽一分和苦酒熟研之半日却入
安鼎中用火候飛伏伏經十二轉六十日足
其神砂伏火畢矣其色赫奕含輝紫光洞徹
不可言爾若得溶鑄訣一依前靈砂篇法度
和鹽花鼓之即寶汁流注凝成赤金精光如
火故號曰離巳之金者神也其丹砂便可以
服餌毋兩亦分爲三百六十丸以棗肉和之
爲丸服餌訣一依前篇且服此靈寶神丹後
自然神靈骨輕身有光明足蹈眞境而爲上
仙也
第七返玄眞絳霞砂篇
本經曰靈寶禀運則感應而神棲歸眞積精
自然玄霜絳雪騰躍流通流通則爲高眞之
靈仙也且玄眞絳霞砂者是神砂中赤金寶
鼎養汞而生砂其砂則紫霞紅英五彩輝灼
乃號爲玄眞絳霞之砂
化寶生砂訣曰取前篇神砂中寶金一斤鑄
作圓鼎可受七合又將寶金五兩爲鼎蓋其
鼎内先須用石硫黄四兩赤鹽二兩北庭砂
二兩大鵬砂一兩共四物以苦酒和研如泥
塗其鼎内以藥盡爲候候乾則蓋合之黄土
爲泥包裹可厚一寸依前神砂篇文火養之
二七日後即武火燒七日寒之去其黄泥重
以甘土爲泥泥其鼎外周迴可厚二分半即
安爐中入眞汞十二兩於鼎中著水三合不
得置乾徐徐添水則以蓋合其鼎文火養之
七日其鼎上常令通手爲候七日養候乾緊
固濟其口即漸漸武火迫之三日開鼎看之
其汞即盡化爲絳霞玄砂也其砂不得收之
便更添汞九兩亦依前文武火候養迫之日
數滿開看又盡化爲砂又添汞六兩於鼎中
固濟文武火候迫促之日數足又開看亦化
爲砂矣更添汞五兩還以七日文火養之後
即武火迫之一日而成其砂紅紫五彩霞光
晃耀在其鼎中可三十二兩分毫無失又出
其砂於鉢中用石硫黄七兩以玉槌細研之
一日却入於此神砂赤金寶鼎中固濟其口
令緊用純陽火候伏之七日爲一轉即開之
出砂和苦酒一合熟研而却入鼎飛伏七日
爲一候初起火用炭十三兩每轉加炭一兩
至三轉每轉加炭二兩便有五色輕鮮絳霞
霜二兩飛出於鼎蓋之上連連如麥顆即收
之和砂於鉢中用蒲州石膽半兩苦酒二合
熟研却入於鼎中飛伏經七轉轉轉須開看
即入石膽苦酒和研方可入鼎中伏之伏經
七轉四十九日足其砂伏火畢矣便以武火
燒之一日可用炭二十斤分爲四座迫燒之
然後開之一日開鼎看其玄眞絳霞之砂文
彩輝赫雜錯霞光洞曜於日月可言至靈哉
極陽玄元之砂丹也如鎔鑄玄眞訣用塩花
和鼓引令寶汁流注而凝紫光耀名曰絳霞
之紫金也若將服餌即以棗肉和爲丸每兩
亦分作三百六十丸每日清晨東向服一丸
服此丹砂後倏忽則合形而輕舉駕飛龍遊
於十天八極之外豈不優游哉此玄眞丹砂
一丸點汞及鉛錫銅鐵一斤立化成紫磨黄
金光澤不可言耳余自神道設教啓於玄慈
愍在俗之賢明而述爲七篇二章此篇本從
大洞寶經中仙君九品幽章隱文鍊眞妙訣
所出禁文甚重非賢莫傳豈頑愚悖戾行尸
穢質之徒見聞耳深可忌之哉恐泄上古仙
聖之眞妙也


雲笈七籤卷之六十九


雲笈七籤卷之七十從十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　內丹訣法
　　　還丹内象金鑰匙(并序一名黑鉛水)
　　　(虎論一名紅鉛火龍訣)
　　　　　　(昌利化飛鶴山真一子撰)
夫金液還丹並諸經訣者無出古文龍虎上
經魏伯陽周易參同契爲還丹經訣之最妙
也莫不以鉛火爲宗龍虎爲祖諸家經訣中
有明鉛而不明火者有說虎而不說龍者雖
則互有指陳實則殊途歸於一理盡一源也
丹訣中有太白眞人歌四句少即少矣妙即
妙焉實爲直指龍虎之幽微全露汞鉛之宗
㫖歌曰五行顚倒術龍從火裏出五行不順
行虎從水中生此要言二十宇可謂泄天地
互用之機分陰陽反覆之道水虎眞汞之本
火龍眞鉛之門還丹根基於斯盡矣實爲眞
祕之言不易之誥也余因撰諸黑鉛水虎論
紅鉛火龍訣蓋演眞人之微邃開祕訣之循
途也名之曰還丹内象金鑰匙火龍水虎論
庶誘將來用祛未悟者也
黑鉛水虎論
夫黑鉛水虎者是天地妙化之根無質而有
氣也乃玄妙眞一之精爲天地之母陰陽之
根日月之宗水火之本五行之祖三才之元
萬物賴之以生成千靈禀之以舒慘至于高
天厚地洞府仙山玄象靈官神仙聖衆風雨
晦朔春夏秋冬未有一物不因鉛氣産出而
成變化也故經云天得一以清地得一以寧
神得一以靈谷得一以盈萬物得一以生又
云無名天地之始有名萬物之母即是眞一
之精聖人異號爲眞鉛則天地之根萬物之
母是也豈可以嘉州諸鉛硫黄硇砂青塩白
雪雄黄雌黄消石銅鐵金銀水垢水精凡砂
凡汞桑霜楮汁松子柏脂穢污之物白石消
石夜霜朝露雪水氷漿其諸礬土雜類之屬
草木衆名之類已上皆誤用不可備載也或
問曰其眞鉛如何乞爲指的將示未明答曰
黑鉛者非是常物是玄天神水生於天地之
先作衆物之毋此眞一之精元是天地之根
能於此精氣中産生天地五行萬物豈將天
地之後所生之雜物呼爲眞鉛即誤之甚矣
縁此精上爲星辰下爲眞鉛之精常與太陽
和合長養萬物所隨太陽極遠不過二十六
度故我先眞聖師採此陰精設其法象誘會
太陽之氣結爲神丹故經云太陽流珠其性
猛烈急而難當若不以方便法象留連取其
至精安肯等閑住於雜物之上非我北方正
氣純粹之精鑄成鼎器運養周生難見龍虎
相吞夫婦合體而成神物哉
紅鉛火龍訣
夫紅鉛火龍者是天地妙用發生之氣萬物
因之以生有氣而無質故將一年三百六十
日蹙於一月三百六十時又於一月三十日
三百六十時内朝夕各系一卦又移此六十
卦三百六十爻䧟於五日六十時内復象一
月也兩日半三十時便爲三十日又象一月
朝暮各占一卦又系六十卦計三百六十爻
復象一年三百六十日也又於兩日半三十
時内却分十五時應半月一十五日用事復
將此半月從一至十五日又䧟於十二辰中
自子後至巳前六辰之内系三十卦計一百
八十爻便象冬至後到夏至前應半年一百
八十日也自十六日至三十日又䧟於六辰
之内午後至亥前六辰之中系三十卦計一
百八十爻便象夏至後到冬至前應半年一
百八十日也春秋二分在時内二分二至於
一日十二辰中都合三百六十象一年之氣
始復　　至乾　　自遘　　終坤　　循
十二辰候分震巽甲門子丑午未陰符陽火
圓合天符三百三十六度是晦朔陰陽刑德
交會天地變化萬物生成之數也皆依刻漏
運行奪取氣候入神鼎中使真鉛天地之毋
受此運用而産神精易曰乾之策三百六十
日足陰陽起伏運用一年周星萬物之大數
也凡一年計三百六十日計四千三百二十
時每日朝暮兩卦計六十卦每卦六爻合計
三百六十爻(又奪得一年三百六十日計數)
(奪得四千三百二十年正氣在神室中)凡五
日爲一周合六十時應一月六十卦用事六
十時系卦三百六十爻便應三百六十日一
年也(又奪得一月内四千三百二十年正氣)
(於兩日半)假如有一月三百六十時便象一
年三百六十日於三百六十時内用六十卦
將六十卦氣候又䧟於五日六十時内用六
十卦時爲一周又象一年復於五日内分兩
日半計三百六十爻復象一年也又分三十
卦一百八十爻移在半月十五日朝暮各一
卦計三十卦又將此十五日配在半日六辰
之内共分得三十卦一百八十爻便象半年
一百八十日也每一辰内於二十四氣中分
得二氣七十二候中分得六候此氣候逐子
後午前六辰陽火入神室之中各有寒暄氣
候符證互立變化之功此六辰是冬至巳後
夏至已前半年一百八十日運火合天符動
靜盈縮造化萬物之數也聖人蹙於一百八
十日節候䧟於半日六辰之中計奪得二千
一百六十年正氣入於神室中養萬靈也(如)
(兼午後六辰圓合一日夜火數即奪得四千)
(三百二十年正氣在一日夜之内也還丹之)
(道要妙在震巽起陰陽之中復遘分進退之)
(符十二卦周行一年氣足坎離運用龍虎生)
(成數滿周星神精水火進氣而出即非常藥)
(也)午後亥前六辰陰符分得氣候節符與己
前六辰數時刻並同亦象夏至後冬至巳前
一百八十日也所有震巽陰陽進退之符刑
德相背圓缺相交出入抽添起伏否泰即少
有不同也此是合天符進退周星造化萬象
生成潜運之數也故先眞到此皆傳在口訣
至誡輕泄勿使非人知之令竊弄神機妙用
也諸經訣云月有火記明六百篇卦爻行於
世也今不備録(六百篇火記蓋魏眞論周星)
(數寔篇篇相類冀達士細思道如返掌也)今
所云一日一夜内運陰陽符火入鼎中如震
復至乾六卦爲陽火也自巽遘至坤六卦爲
陰符候也一日一夜内合奪得四千三百二
十年正氣在神室中生産神精也(全依内百)
(刻也)凡一時奪得三百六十年正氣一日夜
奪得四千三百二十年正氣一月奪得一十
二萬九千六百年正氣一年奪得一百五十
五萬五千二百年正氣也故經云人服金液
還丹一粒如稻米許三氣限滿必獲上昇三
年藥成已於身内受得四百六十六萬五千
六百年正氣年壽也如常服食以壽限無量
出天地三界之外純陽眞精之身有生而無
死天地陽九否泰動靜常數服金丹之人逃
出陰陽之外九陽之表故壽年無數也賢達
思之此外乃無上至眞之妙道也遇者得無
保祕之緘於心口以待賢能者哉
凡一月三百六十時一年十二月合四千三
百二十時象四千三百二十年内卯酉二卦
息符一年内合數共除出六十日兩計七百
二十時象七百二十年汞内胎符火數實十
個月計三千六百年合天符合三百六十度
符合參同契六百篇火記也其餘出息七百
二十年是金沐浴其精之限微哉此法是大
丹紅鉛黑鉛龍虎交媾生成乾精坤粹真砂
純妙之上道運火之祕訣養赤龍之魂方也
先眞聖人心之隱文希夷之妙道也非防閑
淺近之事矣故經云即得真鉛又須得眞正
爲此事也(經云得在受氣抽添)凡運節符火
數一一皆依約刻漏晝夜一百刻分四時五
行二十四氣七十二候不可分毫差矣若使
四季不調五緯失度即眞砂眞汞不産龍虎
不交故經云纖芥不正悔吝爲賊是也賢達
君子反覆思之無意輕動令不合天道則令
天地妙用之氣憑何節候而成變化生於萬
象哉陰符經云天有五賊見之者昌知之修
鍊謂之聖人也時有習常道者止余東隣聞
余斯言忽叩扃而至大咍而謂余曰吾聞昔
先聖有言曰死生有命修短在天又西域書
云天地及日月時至皆歸盡至於劫石有消
无存纖芥天地之内萬物從起豈有不拘常
數而長存哉數盡皆歸於空空者無也又聞
言人之生如箭射空力盡還墜今子獨云餌
金液還丹之人壽年無數復云我命在我不
在於天者子言得非習偏見有好惡立虚准
乎余答曰吁呼此蓋鄙俚偏執之談也豈達
古賢通聖論哉且鄙俚偏執之人焉能鑿混
元徵造化之端擘鴻蒙結陰陽之表歟豈將
睫目之附近度量寥廓之幽端乎且乾坤之
氣而生成萬物諸途而出始因元判受析陰
陽有萬法焉有萬形焉得泉石焉且陽數奇
九之數也相須陰陽之氣相禪乾坤之内故
互用之數未有無用之物類也且九地之下
無陽精而純陰濁氣也九天之上無陰精而
純陽清氣也有修積陰之氣者盡棄魂神於
無中鍊妙有任定而性寂靜故死而爲陰爽
之鬼也有純陽之精者謂存神氣而於有中
鍊妙全身形而入無形故生無死爲天上神
仙也且鬼神者受積陰之氣陰鬼之道鬼貴
無形故棄陽而鍊陰之氣氣積即息息即歸
陰陰即歸死有得死者故名寂滅寂者凝靜
也滅者空無也鬼道貴無形蓋任空寂於眞
無中鍊妙有爲下土陰中清虛善爽之鬼神
非尋常之有也鬼神陰靜之中以斯爲妙道
有陰中妙門鍊陰中之妙法(錬陰之法故有)
(大小以有大小之門)天上之神仙者受純陽
之精神仙之道貴有形故棄陰而鍊陽陽氣
積而動動即返陽陽即歸生生即得仙不死
者故名曰上昇上者輕也飛也仙者昇也舉
也仙道貴有形蓋運氣於眞有中鍊妙無爲
上天九陽中清真妙靈之神仙即非常之無
也神仙於陽動之中以斯爲妙道有陽中之
妙門消陰之妙法鍊陽法有大小門非一也
積陰之精附地積陽之形奮天天地自然之
道非有爲也故易云方以類聚物以群分本
乎天者親上本乎地者親下各從其類也故
修丹者術士鍊純陽出陽精取而服之變爲
純陽之身是以就天乃從其類也故名之曰
上昇九天天上無陰乃純陽陽濤之境出乾
坤陰陽之表故壽限無數也真汞無也故不
同乾坤之内有數之物且上天不有爲藥空
寂之形不可服丹故陰教無純陽之神仙與
下士定寂之鬼明有優劣非等倫也純陽之
眞無死數積陰之神無生數此眞陰眞陽俱
出天地之表故無常數也且天地之間陰陽
鍊眞形二門於斯無别理也又問曰陰陽二
門鍊眞形之法得非西域瞿曇氏之法邪中
華李老君法邪答曰余始只以明天地之間
鍊凡爲聖陰陽二門出世之道元不說李老
君瞿曇氏之法邪若以二眞造兹之法即二
真何多於天地乎此二真皆能盜天地賊陰
陽變化之情鍊陰陽純精之道俱無成數之
身故後世立此二眞爲陰陽鍊眞之教且二
眞俱曰修道故道之一宇是陰陽二門衆妙
之法强名也玄玄善號也故緫之曰道老君
瞿曇各得道中之一門爾故皆出陰陽之外
俱得無生死之數也又問曰今修道之人存
神養氣復鍊金液陽丹服食以至爲純陽之
眞修陰寂之人可得服丹乎答曰修陽之人
蓋存陽魂留暖氣故餌丹以助之成純陽之
身修陰寂之人棄陽魂而就陰魄陰寂之形
虚而冷不可以受陽丹也若服陽丹即陰形
豈可爲純陰妙化乎即陰寂不凝鍊妙空不
生妙有妙有不生空也又問曰陰陽鉛汞别
有丹藥乎答曰陰寂之法易陰之形空中有
空有中不有爲樂空寂之形不可服丹故陰
教無丹藥也此義昭然賢達可見但性理凝
寂絶相離言即真爲空妙有而已修陰之人
得此言之爲心印過此以徃無别義也又問
曰竊聞高僧中有出没自在死生任情接跡
見聞不可勝數以載於經論動逾數百今指
一二粗立事端且僧佛圖澄生死自在著於
明史述金液訣形於丹經又僧曇鸞師作氣
術論行於世皆同道家忽暫亡而起忽躡空
而行陰教之中豈曰無之吾仁之言陽法有
上昇陰教歸空寂即此二僧皆留形住世隱
顯自由得非空寂乎吾曰嘻有何難明哉其
二子皆内修陽法外修僧形法豈分外貌乎
僧玄皆人也同天地間一物耳若外爲僧内
修陽法何異於外貌黄冠乎且陰陽之道任
情變化豈有偏黨乎惟達摩師氣訣正是外
内不出入凝定空寂中鍊妙有之法便是空
寂法中陰眞又問曰今云鍊陽即出九天之
上鍊陰即入九地之表將欲並教天下得否
答曰不可也治世之道無出於文也斯陰陽
二門且出世之道不可治世不可普教於人
也問者曰吾偏習治世鬻譽之書不達延生
出世之道罔知二主之㫖難通三教之情今
旣聞命寔是飽於玄風醉其真羲也吾向來
井蛙醯鷄哉乃唯唯而退余所略書陰陽二
門鍊眞之至道意者爲上智之人明達而自
知無勞論也愚昧無知勉論不及也中智之
人心或進退徃徃執言不迴多云生死有命
富貴在天復云天地及日月時至皆歸盡斯
言舉世鮮有不言者遂便顒顒待死迕眞失
正迷於所苦自甘取也即輕薄無知泛濫之
徒豈可見天地之心乎天地之用生成乎豈
知陰陽互情乎陰陽相盜出没乎余因達還
丹有長生無數之辭故少立通論以示同人
非淫欲虚誕沽誚於賢達者哉於斯復有向
美索乎同心之子幸鑒於斯
歌曰
大道生吾真陰陽運吾質寄生天地間生死
互經歷死生終有門二路各分一一門陰靜
中於中有虚寂修成陰中神此是西胡術别
有陽中道道祕在仙籍勁指天地根此根號
眞一眞一天地先天地因而辟令人採取精
煉爲庚辛石邀取木中龍合之令契密忽然
爲夫妻漸生男女出十月男女生却化爲金
液金液作神丹餌之天地畢書情告同人何
妨留意覓日月疾如風三萬六千日
　　　還金術三篇(并序)
　　　　　　陶　　　植　　　撰
植嘗讀金碧潜通經至魏先生云三五與一
天地至精研思十霜妙㫖斯在謂一者水數
爲五行之始色禀北方包含五彩終之合道
理契自然故能生天生地爲牝爲牡然後還
日精於月窟結粹華於冲氣靈運潜應與眞
合同即非人間術士所能窺測竊見今時學
者咸謂水銀可以爲金丹朱砂可以爲河車
殊不知汞生於鉛鉛産於金旣不辨眞遂假
他物譬如綴花以爲子斷體以安孕傷殘旣
邇精氣莫全舉世作迷途之人漏氣非混成
之子茫茫志士同歸有待或謂古人妄設終
無此道愚甚不取也故徴經義爲術上中下
以質之同志爾
術上篇
古之人所以假易象而爲經者謂至道與天
地配如太上始分一氣爲二儀二儀判然後
有三才俾乾坤運而品彚貞坎離用而金水
並此道之樞也男冠女笄牝牡相得氣交體
合應變無方此道之用也日月運矣寒暑節
矣滋液潤澤施化流通此道之驗也陰伸陽
屈陽用陰潜一徃一來椎移合性道之返也
此乃明乎剖一氣以法天象地自有合於無
爲者矣豈假他物而成之乎今謹按黄白内
經神農云知白守黑求死不得白者金精非
世間金黑者水銀非世間銀又龍虎經云若
鉛外黑内懐金華金華者爲青龍爲黄爲乾
居木位其數三又曰被褐懷玉外爲狂夫夫
玉者爲白虎爲丹砂爲汞爲坤居土位其數
五故曰三五即和諧八石調正綱紀三五則
土木之位合而言之其數八又曰金爲水母
母隱子胎水者金子子藏母胞此言金水自
相含孕韞櫝於母中須造化而生也又曰長
子繼父體因母立兆基此言砂産於金汞流
爲子以金養子繼體而榮道合自然事根至
妙不可不思也潜通訣曰玄白生金公巍巍
建始初此明丹砂生於鉛金碧歌曰赤水流
爲汞汞者弄明璫此明汞非外入也自是乾
坤交媾受氣而生欲生不生焕乎其有文章
故經云聖人不空生上觀顯天符天符信也
天氣降地氣應是陰陽交接而流珠下也流
珠者亦謂之流汞矣經曰砂流朱汞父戊己
黄金母此數者明鉛汞合三才應五行而非
人間凡物也又參同契曰植禾當以粟覆鷄
用其子此明於性性紐乎情情性相依還返
自然是爲變化由鉛與水銀非類不相爲用
也且情性旣分眞終始自相因爲乾坤矣牝
牡也金水也木土也情性也龍虎也雖同出
異名須以類合如有差謬不相涉入矣故曰
類同者相從事乖不成寶又水以土尅木以
土榮相殺相生更爲父母且水銀不在五行
正位朱砂非龍虎配合故曰雜類不同種安
能合體居故古歌云莫壞我鉛令我命全莫
破我車廢我還家又曰鉛斷河車空所作必
無功鉛破河車絶所作無處出又五篇曰鉛
中有金金中有還見寶别寶修心煉形賢人
得道又曰寧修鉛中金不修金中寶此數者
聖人明喻以示後學猶慮不曉故鄭重而言
之亦知龍虎二事本乎一物者也得其理者
諭諸返掌迷其逕者譬彼上天但以世人未
悟遂使後學舍返掌之易從上天之難用意
逾切去眞逾遠紛紜難議眞假相亂或曰用
鉛耶或曰用水銀耶若以水銀爲之乾坤其
可立乎剛柔其可分乎必以雜鉛而爲之則
金水何由而得生還返何由而得行又焉能
變化由其眞歟且古來歌訣唯賛鉛之功効
不說水銀之精妙以二事共成不得不兼而
美之乎必以水銀爲言但假鉛氣而成河車
何得遺本而逐末乎作者之意旣其如彼後
學之見又且如耕石種稻縁木求魚期於有
獲難矣又況文字所傳者非精妙之至閑訣
所受者非至人之遇夫知與不知猶千里之
與指掌爾自非眞人曷辨眞理今特與衆人
爲論者謂言者不知知者不言又焉知道隱
乎言與不言之間哉
術中篇
凡言水銀可以爲金丹者妄人也言朱砂可
以駐年者不知道也不知道惑妄人之言去
真遠矣夫汞者姹女之别名砂者鉛中之至
寶丹經所謂砂汞者此其眞訣也且鉛中有
砂汞猶人之有情性情性於人非外物也砂
汞生於鉛非外類也三一之道修性合情然
後可以返魂還元若引外物爲情爲性不可
合水銀代汞則鉛不可親性不可合三宫其
可固乎鉛不可親八石其能妙乎故參同契
云結白見寶造黄金此者皆非人間朱砂水
銀爲之有頃之間當爲白煙矣又焉得解散
爲水馬齒欄干乎明者省之可以一言而術
眞僞耳術士得之則正性不惑正性不惑則
爲道日親而根本自正豈假外名遣妻絶粒丘
壑然後希遇哉故再叙情性原其砂汞重解
先聖指象立喻之意誨貽於後賢也
術下篇
經曰白者金精黑者水基水者道摳其數一
又曰知白守黑神明自來是知太玄之精爲
道根本當其摳紐天地鍜鍊陰陽理契自然
功侔造化故定兩弦之數以二八合上下得
乾坤之體也稽六十四卦極天地之數用卦
又云爻爻披摘而三百八十四神存乎其中
矣乾之策二百一十有六坤之策一百四十
有四引而伸之觸類而長之緫一萬二千五
百二十所以應萬物之數備剛柔之體又天
數二十有五地數三十凡天地之數五十有
五所以成變化而還返也若積陽爲天聚陰
爲地天否地閉神明見焉雖元化一施妙用
無極且世以金木水火土合之寒暑衰榮若
春夏秋冬日夜相易陽之用也以金生水水
生木木生火火生土土生金陰之用也若天
地在乎手造化由乎身自凡躋聖名列金薄
與黄帝老子爲先後所以顧兹門而無别徑
也凡我同志庶幾於此者要在細求眞訣務
以師授不可以諛聞淺說多言或中之義所
希企及矣噫今之人不達神明之意未通天
地之理按文責實以意推披殊不知古人與
其不可傳去矣徒議枝葉不得根本迷迷相
指詎可復追植林野鯫儒豈曰先覺常給侍
長者側聆斯義以爲砂汞無乾坤不可得也
龍虎舍金公無自入也或陳梗概以備錯悮
焉歌曰
仙人拍手雪成團黄花欲入紫河難子母一
時流作水變化還同九轉丹


雲笈七籤卷之七十












雲笈七籤卷之七十一政一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　金丹
　　　太清丹經要訣(并序)
余歷觀遠古方書僉云身生羽翼飛行輕舉
者莫不皆因服丹每詠言斯事未嘗不切慕
於心但恨神道懸邈雲迹踈絶徒望青天莫
知昇舉始驗還丹伏火之術玉醴金液之方
淡乎難窺杳焉靡測自非陰德何能感之是
以五靈三使之藥九光七曜之丹如此之方
其道差近此來握翫乆而彌篤雖艱遠而必
造縱小道而亦求不憚始終之勞詎辭朝夕
之倦研窮不已冀有異聞良以天道無私視
聽因之而啓不違其願不奪其志報施功効
其何速歟豈自衒其所能趨利世間之意意
在救疾濟危也所以撰二三丹訣親經試鍊
毫末之間一無差失並具言述按而行之悉
皆成就然人之志所重者性命其危春露其
脆秋霜俯仰之間相顧如失榮華貧賤誠爲
不住之容憂悲娱樂並是難留之事以此而
言深可嘆矣余比讀諸方故亦不少觀其梗
槩例多隱祕味之者翻增其惑說之者返益
其迷遂使修鍊之流不見成功之處豈其古
人妄說耶抑由學道之輩自不能考其㫖趣
也余所陳方意於文記間如視掌中一試披
尋莫不洞照相知之士通鑒名人有所不同
心之取證故列爲三篇耳處士孫思邈撰
　　　諸丹目録三品
初陳神仙大丹異名三十四種
太一玉粉丹太一召䰟丹返魂丹更生丹全
生歸命丹四神丹太一神精丹神變丹神液
丹假使通神丹五靈丹昇霞丹靈化丹三使
丹捧香丹太一丹使者丹奔雲丹控鶴丹八
石丹麗日丹素月丹度厄丹持節丹絳色紫
遊丹雄黄赤丹赤雪流珠丹紅景丹赤曜丹
重輝丹紅紫相間丹艮雪丹月流光丹水銀
素霜丹
　右所陳諸小丹法等雖時所稱用然其丹
　異名未必各知之所以今並列之
次陳神仙出世大丹異名十三種
黄帝九鼎丹九轉丹大還丹小還丹九成丹
素子仙童丹九變丹太仙霞丹太和龍胎丹
張大夫靈飛丹昇仙丹神龍丹馬仙人白日
昇天丹
　右諸大丹等非世人所能知之今復標題
　其名記斯篇目而終始不可速值也是以
　其間營橫方法並不陳附此其有好事者
　但知其大略也
次陳非世所用諸丹等名有二十種
八景丹金華丹玉味消灾丹神光散馥丹凝
霜積雪丹奔星住月丹墮月驚心丹金液玉
華丹茅君白雪丹白雪赤雪丹紅絳垂璧丹
七星辟惡丹七曜靈眞丹流石鮮翠丹金輝
吐曜丹太清五色丹北帝玄珠丹感靈降眞
丹群鬼昇雲丹太白精丹
　右按其方服之神仙旣藥物難具營作非
　易所以但列其名不復陳其法式若好事
　者宜以廣知其名也
　　　造六一泥法
凡飛金轉石唯以六一爲要自遠代諸賢銷
鍊之流莫不咸蔽其事大都相傳法者皆用
礬石赤石脂左顧牡蠣礬石滑石戎鹽滷鹹
等或妄用蚯蚓糞者以此等藥並亦具鍊作
之方其方法又各各不同作之例皆不能精
了古來名方要術無不備經試鍊就此之中
未有不盡其理不見一事近仿佛者余常爲
之發憤興嘆不能已矣自謂古人隱祕斯術
且誑將來學者又按古方並用礬石用黄土
泥燒之經夕即自然成其細粉余遂依法燒
之經兩三日竟不覺有異謹因閑暇更依古
方燒鍊可經十日已來以指微捻乃成爛粉
光潤可愛亦細膩希奇更取新礬石燒之二
十餘日到加乾石全不一種始知一切方法
不可率爾輕試之不依古法即云無驗如此
者觸目皆是又礬有種類不同所出之處各
異並州與嵩嶽出者爲良自外者不堪入用
鍊礬石法凡鍊礬石器以黄土作之其狀似
竹管可長五六寸闊三四寸以礬二三分其
口已上瓦作蓋蓋之礬石内筒訖别以細沙
並黄士等分爲泥泥筒周遍可厚一二分許
緩火炙之令干又更泥泥又更炙炙令乾熱
然後入爐燒之但使將息伺候得所必萬無
一失
造燒礬石爐法其爐壘高二尺明闊一尺其
下四面各開一小門子擬牽風擊火也又時
時去積灰一頭别一個鐵釜大小與藥筒相
稱高可三四寸許即以鐵釜置爐中筒於釜
上以炭燒之七日明使晝夜火氣不絶恰好
更不勞多日滿取之研極細别以赤石脂麤
擣篩相和爲泥作餅子可厚半寸闊四寸曝
之令干内於礬石爐中燒之一日更細擣篩
極細研之别入生赤石脂細擣篩訖與成鍊
者等分相和和訖又以礬石及赤石脂二分
和之爲泥稀稠得所攪之令極熟用之泥釜
固濟一泥以後即一手取藥更不得重看其
藥氣永不畏失余用之多遍唯覺善莫能加
焉
礬石宜取敦煌者輕手擣之以馬尾蘿下篩
之訖置鐵鐺中以猛火熬令汁盡又擣篩令
細每計赤石脂與礬石二分相和訖計所和
之粉五兩内可加戎鹽一兩滷鹹二兩合和
亦無妨不著亦得凡作六一泥者只爲固濟
欲使牢固今只二種藥爲泥又加一二種亦
損者何煩多種其六一之名乃是古人隱祕
之語其六上加一便是爲七以七種藥爲泥
故云六一也世人不識不知何以名之六一
也滑石所出處其石本出東華州今人不究
其根本乃用崑崙所出者爲六一泥所謂圖
北向南於理殊非所允又其石性有數種硬
者細細擣之篩研令熟用之益佳
左顧牡蠣法左顧牡蠣者意本取其細膩比
試向經二三度亦經火鍊而用者亦經不鍊
而用者皆無意即知此一味乃是無用之物
若更有别法用之爲佳者非余所知也
戎鹽法戎鹽本方亦不的言出處旣不知所
出即知出戎鹽之地亦不知用何者爲良見
人皆云識之實不能知孰是南人所出以南
土無有此鹽故關中所出者爲是余復陳此
愚見亦不知是否識者宣詳而用之雖貴之
有能然用勢亦相似好事君子知之焉
滷鹹法此物本出同州東北隅去城可七八
里生陂澤中其狀似河中細顆鹽其味苦而
不鹹本方亦不言出處人用平澤中地有鹹
炁之處因辯其土白嫩之色者爲是今推其
所由於理又全乖錯用之無驗特爲於此同
州所出者若入六一泥用極理粘好今但礬
石赤石脂礬石等並依所陳之法細用之則
不復須此藥矣諸好事者於此更勿猶豫也
本方亦云用蚯蚓糞爲泥亦魯用之乃與常
土不異於理殊非所宜
凡六一泥所言諸藥等其有所用之徒並不
能精識其委曲雖時有識者又不閑將用之
法求爐火之妙理亦難爲具悉今著條件六
一泥者味雖不多用之極善直云固際神膠
足得爲上何必要須六一也凡按古方合鍊
多不見成者古人但恐文繁所以不能具載
其事以此作者遂無一法能就非深知其本
末者則孰能照其出處乎
　　　造上下釜法
右下釜鑄鐵作之深三寸明闊八寸底厚六
分四面各厚四分其唇闊半寸厚三分平穩
作之勿令高下之也右上釜作之高一尺明
闊八寸厚三分許唯飛雄黄上高五寸以外
不平下釜並圓作凡欲有心試鍊者其上下
釜並依樣作之大都形勢更不過此法其間
上下釜但能將息用者永無破壞之日余自
好道術已來向二十載餘種種歷試備魯經
涉其中校殊無所不爲之者並無成法資財
罄竭不免至於困弊今用此上下釜始離其
艱辛其上下釜即須用以六一泥涂之其泥
和稀稠得所㯶刷遍涂之日曝令干干後依
前涂曝干之可三四遍計厚三分許必無壞
時其上釜以泥一二遍亦好不涂亦得今以
六一泥涂上下釜者乃久亦何必須土涂釜
也糖和乃是舊法用旣無驗雖舊何爲若有
所不知亦不簡於今昔古人賢則賢矣然不
廢於此事多不能知其理也
　　　造竈法
右其門高六寸闊五寸以鐵爲之其堗勿令
向上宜下開之可高三寸半許闊二寸半若
向上開者火則微翳向下開之爲佳也
　　　用六一泥固際上下釜法
右留前所調和泥用小鐵匙均厚三分以來
涂訖又縁合下釜上輕手按之勿令過度即
以六一泥周迴遍泥其際干即以文火細細
使積漸就干若有拆裂處復以鐵匙取泥泥
之周悉直至藥成以來更不勞再視此法易
而且要也
　　　太一玉粉丹法
　朱砂(一斤)　　雄黄(一斤)　　玉粉(十兩)
右玉粉極硬難擣但以生鐵臼擣之以輕踈
絹羅之再度即得入用磁石粉十兩其性極
硬亦依玉粉法治之以水沉取細者用之篩
用亦得
紫石英(五兩)　　白石英(五兩)　銀粉(五兩)
空青(十兩)　　流艮雪(一斤用銀雪)
右以打作薄以河東鹽合擣研令細絹篩下
不盡者依前更著鹽研篩以盡爲度即以藥
末等和以釅醋微濕拌之曝干可十遍餘上
先以白鹽爲藉次布藥末等訖又以鹽覆之
即以上下釜相合以六一泥固濟以文武火
九日九夜寒之一日一夜開看焕徹如寒霜
素雪之狀又似鐘乳垂穗之形五色備具無
可比象又更還取藥三遍以醋拌如前以白
鹽末覆藉一依前法布之更無别異如此可
四五轉訖一依鍊金英丹法鍊之訖然後將
服其勢力不若金英丹二種藥並能延人壽
命愈疾除此一小有陳丹消毒之者並幽深
難解自非妙閑訣法豈造次而可悟也今所
陳列一無隱祕冀有雅好之士請於此無惑
焉
　　　太一三使丹法
　水銀霜(一斤)　　朱砂(十兩)
　石亭脂(十兩)　　雄黄(十兩)
右朱砂等三味别擣訖和布置不異前法還
以銀霜布諸藥上帛覆之合上下釜固濟飛
之凡用猪負革脂者是老母猪近脊梁邊脂
也
　　　造紫遊丹法
　朱砂　雄黄　魯青　石亭脂(各五兩)
右别擣研水銀十兩别研石膽三兩别擣篩
白石英别熬令沸盡取三兩(此别味恐是錯)
(多是日礬石英不沸也)陽起石三兩别擣石
膽六兩别擣篩取東嶽者用之礬石五兩直
爾篩生用之僕消六兩别研篩磁石三兩别
擣篩又樸消三兩和諸藥餘三兩用覆諸藥
上自外者並依前法治理如前醋拌令依法
十遍餘止其布置飛鍊日數重轉一依前無
異同也凡承前已來飛鍊諸藥等精訖皆須
重轉三兩度然可堪用比見丹無驗唯覺毒
害者爲轉數不多所以無驗矣但飛鍊未魯
重轉者如此雜石未得丹者氣盛在藥中不
毒何待然聖人設法意在救厄難且世中庸
愚情在名利先不閑藥理復不究方書或見
淺方或聞傳說因即孟浪頑心自謂更無比
類復有無知之輩視聽未弘疾疹旣纏豈與
力惜未之於彼又偃仰風神㫖在得物爲未
欲愧於容色余亦不欲論之於此然性命之
事非輕但雜石稍堪服食實爲非久請有道
君子審而詳之忽有失理於毫微幸改之從
正耳
　　　造小還丹法
　水銀(一斤)　　石硫黄(四兩飛錬如朱色)
　(依大丹法出毒了研如粉)
　光明砂(三兩别擣研)犀角末(四兩别擣研)
　麝香(二兩别研)
右五味攪和令調以棗肉和爲丸如大麻子
許每食後一丸去心忪熱風鬼氣邪疰蟲毒
天行瘟瘧鎭心益五藏利關節除脹滿心痛
中惡益顔色明耳目熱毒風服五百丸瘟瘧
服一百丸天行飮下十丸蟲毒准上心忪二
十丸每食後只可二三丸不可多服壘至如
前功能不可具載略而言之余依本草
　　　又法
　石亭脂(四兩)　　水銀(一斤)
　鉛黄華(三兩)　　金(一兩成薄者)
右水銀金鉛黄等加功細研取大鐵瓶瑩磨
之末硫黄三兩先布瓶下爲籍次下前三味
訖又布餘一兩硫黄末爲覆次下蓋都畢以
六一泥固濟火先文後武七日七夜止又寒
半日開之其中盡化爲丹焕然暉赫光曜眼
目準此丹一兩用牛黄麝香各半錢重於洪
州土鉢中以玉鎚研之極細用棗穰丸如梧
子每日食後棗裏之食三丸治風顚痫失心
鬼魅魍魎等乆服凝骨髓益血脉潤肌膚出
顔色安魂魄通神仙也
　　　造艮雪丹法
汞一斤以鍊成十三兩錫破以次計之即時
合者八兩汞六兩半錫其中雜藥謹録如左
吴白礬六兩於鐺中溶以火熬沸盡使干訖
即擣篩爲末用此鍊白礬今時鍊六兩秤得
五兩黄礬四兩爲末於鐺中熬使干更擣篩
爲末太陰玄精二兩擣篩爲末樸消二兩擣
碎熬使水氣盡爲末伏龍肝四兩爲末取一
兩和鹽及諸藥增鹽六兩擣篩爲末於鐺中
熬取乾初鍊錫三遍訖更熔投好醋中殺錫
毒更於鐺中溶訖以水銀投錫中以鐵杖攪
使相和置薄掘地作淺坑子以一張紙籍下
取寫勿流於地上紙上留者水銀和銀是也
仍以好醋噴之使濕即急蓋其上次熬鹽使
干訖取黄礬白礬伏龍肝二兩緫和擣勿留
於臼中擣之爲末以粗篩度之入少許醋拌
勿使濕取二兩伏龍肝籍釜下鐵匙按之使
平實次以鹽燥未二匙按使平實次樸消還
以匙撥使平實即内藥但平撥不須實以匙
多少抿使平整即以盆子覆上固濟使宻著
火三日兩夜開藥收取如恐不盡所有惡者
並鐺中藥滓緫和於一小盆中取少醋噴之
使纔潤細研之訖以一匙内底蓋鹽依初飛
法固濟訖著火兩日一夜即開看所有水銀
並皆盡矣取藥即休此藥主鎭心安藏除邪
瘴惡氣疰忤風癲風癎等疾飛藥三兩轉已
後可研令極細以棗穰和爲丸丸如麻子大
每日服四丸若不覺有異者漸加至六七丸
每旦服之不過三二丸其藥性微冷若先患
冷疾不宜服之治傳尸瘧瘴癘時氣一切熱
病入口立愈神効若用入面脂治皯𪒟太陰
玄精出河東解縣界鹽池中水採之其色理
如玉質無異其形似龜甲以殊黑重者不堪
黄明者上也
　　　造赤雪流朱丹法
右雄黄一斤擣輕紗篩訖以苦酒拌和之令
浥浥日干干更拌如此十遍止與白鹽末拌
和以鹽覆藉固濟一日一夜後以微火炙六
一泥令極干漸加火勿須猛更一日一夜即
加猛火令其下釜旦暮常須與火同色不得
暫時令火微弱如此橈三日三夜止寒之一
復時開取上釜藥精更微研之下釜餘滓亦
擣以藥精相和飯拌令浥浥依前布置文武
火一如前法燒之藥成焕然暉赫並作垂珠
色絲之狀又似結綱張羅之勢光彩鮮明耀
人目睛見之者不覺心神驚駭惟冝安心若
有卒暴之病及垂死欲氣絶及已絶者以藥
細研之可三四麻子大直爾鷄子黄許酒灌
之令藥入口即扶起頭少時即差其口噤不
受藥者可斡上齒而灌之令藥入口以手按
之下腹及揺動之使其藥氣流散須臾即甦
治其鬼邪之病小小瘧疾入口即愈此藥神
驗不可具說但恨造次無人解鍊用之
　　　鍊太陽粉法
　　石亭脂(十斤)鹽花(五升)
　　伏龍肝(二斤)左味(三斗)
右石亭脂破如豆大用鹽花和左味煑之七
日七夜其脂以布袋盛之懸勿令著鐵煑毒
性盡出研和前伏龍肝令均入内釜中先布
鹽花安亭脂盡上還將白鹽爲蓋了固濟之
三日三夜文武火依前法鍜訖寒之半日開
謹案本草云石亭脂味酸温有毒主治婦人
陰蝕疽痔惡血堅筋骨治頭秃心腹積聚邪
氣冷癖在脅嘔逆上氣脚冷疼弱無力及鼻
衂惡瘡兼下部漏瘡止血殺疥蟲治脚氣男
子陰痿陽道衰弱婦人體冷血氣腹内雷鳴
但是患冷諸藥不能療者服之不過三五日
愈服之法令研粉令極細以飯和爲丸丸如
梧桐子大每日空腹服五六丸酒送之若兼
餘草藥爲丸服之益佳也
　　　造金丹法
　　黄金(八兩)錯碎爲末
　　水銀(八兩以前金末水銀欖一宿化爲泥)
　　雄黄(一斤)　　　　　雌黄(一斤)
右以前雄雌二味細研如粉乃和之皆於六
一土釜中密固濟炭火九日九夜煆之寒二
日刮取飛精先别作筒用淳左味鈆釵丹作
泥涂筒裏令極干又以左味飛精如軟泥内
筒中堅之以銅蓋覆上六一固濟作鐵鈎懸
筒令底去地二三寸馬通火煴之常令筒底
微煴六七十日寒之發取藥赤如丹即成也
更研治以棗穰和丸如小豆大旦以井花水
向日服一丸七日玉女來侍二百日行厨至
三百日壽與天地齊此方似金液而小異若
馬通難得用糠火亦得也
　　　造鉛丹法(治一切熱及鬼炁癲癎病)
　　　(及瘧疾)
　　鉛(四斤鍊熟使)　水銀(一斤鹽研令淨)
右取黍穀二斗蒸之令破蒸熟以醋漿水投
穀中密蓋五六日令爲醋次用車轍中土篩
安柈中攪和似煎餅麵取鉛銷之投泥中拌
半即於好鐺中更洋鉛令銷暖汞投一斤鉛
中待瀉凝以繩子系之懸於鐺中二七日其
精自下醋中收淘洗令凈和朴消消石各一
兩如飛丹法三遍飛之每轉三日收取精以
飯和爲丸丸如麻子大每有諸熱病者皆治
之
　　　鍊紫精丹法
　　水銀(一斤)　　石亭脂(半斤)
已上二味入瓶固濟用黄土紙筋爲泥泥瓶
子身三遍可厚一大寸已上用瓷盞合瓶子
口以六一泥固濟之可厚半寸用火三日三
夜一日一夜半文一日一夜半武日滿出藥
打碎取新青竹筒盛和醋於筒中又於大釜
中重湯煑之三日夜常令魚目沸日滿以冷
水淘去醋味曝干一日還内筒中以清水和
朴消如前煑一復時出藥凈淘曝干擣爲末
極細用棗穰和少麝香丸之欲丸時和少酥
及用涂手不然即著手丸如梧桐子大毋日
食上服之五丸去諸風疾明目補心二斤已
上變白功力旣多卒難陳述忌與流珠方同
亦用麝香一錢秤之流珠方在後
　　　造流珠丹法
硫黄一斤鐺中以小麻油煑之取黑爲度即
用灰汁煑之去油訖即研鹽於鐺中伏之用
六一泥固濟鐺口以文火經一日兩夜又用
武火漸加以鐺赤爲度去火待寒出藥清水
淘去鹽味取酒七升蜜半升亦云一升蜜一
如紫精丹法煑之三日三夜出藥淸水淘去
酒味曝干擣篩以棗穰丸之更擣五六千杵
至萬尤佳丸如梧桐子大空心服每日三十
丸覺熱即減至十五丸長年服者每日只可
五丸所有冷風等病無不愈者(忌蒜米醋)
　　　七返丹砂法
汞一大斤安斧瓶子中斧碗合之用六一泥
固濟訖以文火漸燒數至六七日即武火一
日成如此七轉堪服其火每轉須減損之如
不減恐藥不佳也
　　　造玉泉眼藥方
右取水精二兩末之乳半合和斧瓶中盛之
蜜固濟勿泄氣埋地下百日出之置一竈孔
熏之一日開之青白如玉取鉛錫成鍊者二
斤溶之以此藥丸如梧桐子大投中攪之爲
眞白矣若眼不見物及赤但不損睛取一丸
如黍米大點目毗尤良
　　　太山張和煑石法
　　章柳根(六斤)　　杏仁(五升)
　　酸棗仁(五升)　　槐子(一升别擣)
右三味先擣槐子以水攪之去滓取汁和前
藥内不津器中埋舍北陰地入土一尺以土
覆之百日發取名曰太一神水取河中青白
石如桃李大者五升取北流水九升煑之一
沸以神水二合攪之又煑一沸候石熟任意
食食之五日後萬病愈一年壽命延永乆服
白日昇天矣取神水二升漬生鐵二斤十日
化爲白銀矣
　　　添離用兊法(凡四法)
　　離(一兩)　　兊(半兩)
石以堝洋之先下離次下兊取柳木攪令均
次下黄礬一分準前攪之令均瀉出成鋌取
黄土和左味作堝干之即取黄礬硇砂胡同
律各一兩赤土一升和左味爲泥裏之内中
三四固之令密火之十餘遍以氈拭令黑氣
盡爲度如難盡取赤鹽和左味爲泥裏之亂
髮纏之入火燒之其赤鹽作聲如是更爲數
遍以黑盡爲限然取硇砂作漿牛糞火燒之
佳也
　　　又法
　　離(一兩)　　兊(七錢)　　熟銅(一錢)
右合洋成鋋待冷又入火燒之令極熱投馬
通中冷將錘錘之入火燒之又錘令離錠薄
如紙剪破如指大取黄礬一升末之同律三
分硇砂二分擣爲末取黄土爲泥作堝子堝
子蓋之訖布離葉於中以前藥重重裏之宻
固堝口於牛糞火中燒之一日一夜常令堝
赤以好爲度矣
　　　又法
離兊對作波斯鹽緑赤土胡同律硇砂等分
以左味爲泥裏之厚三分猛火火之如此五
十遍已上即以金牙一兩末之以漿水三升
煑之從旦至暮時以布裏離橫木懸之勿使
着器任用之
　　　又法
　　硇砂(一兩)　　紫鉚(一兩)
　　石膽(一分)　　胡同律(一兩)
右以猪脂和爲泥櫬堝底洋離出之如朱而
光洋了爲薄鋋以赤土十兩末之風化灰三
兩硇砂三兩赤鹽五兩赤石脂五兩石鹽三
兩右已上藥必須精治之以左味和爲泥可
離挺大小布紙上厚一二分裹三鋋寸洋火
之以赤煙盡爲度開之以左味洗之準前裹
火之以漿洗之三十遍即表裏赤光爲梵天
寶也
　　　伏汞要法
夫汞遇火則飛不能使住凡所爲者蓋亦多
矣若非物制伏不可爲之今以藥伏之萬不
失一
　爲頭　赤石脂　石鹽　白鹽　胡椒
　雄黄　蓽撥　黄礬石　黄硇砂　黑鹽
右擣爲末以左味和爲泥團作鍋形以汞置
中巾裹之以橫木穿之入釜煑以左味三日
夜出之入霜鉢中還以左味和烏頭𥐼砂雲
母等分研之七日三易藥洗之以油鹽𥐼砂
少許入釜中煑之一日夜任用也
　　　素眞用錫去暈法
右以取白不限多少打令薄厚似紙方二寸
十斤已上始可爲之多則熱氣相蒸少則不
堪取一斧器可物多少令滿從下布之一重
蒜韮如此重重相次令滿器口大小蓋之漆
固令密埋地中經百日出即成不得欠一日
其馬通屋下安置日滿出之熔一斤和上鍮
一兩若軟加鍮堅加白其蒜取赤皮者佳左
味取三年者然可用著少鹽一如食法
　　　素眞用兊添白銅法
　　白銅(一斤)　　錫(一兩)
右令洋之瀉酒中出之打破取伏汞一兩胡
同律二兩油脂一升煑令脂盡胡粉色赤即
伏火即以前兊體溶之投水中取白黑二礬
胡同律𥐼砂白鹽各二兩合洋之瀉安鋋池
中成矣若脆不任用即火之令赤投牛脂中
十遍即柔矣
　　　赤銅去暈法
右取熟銅打作葉長三寸闊三寸取牛皮膠
煑之如粥以銅葉内中以鹽封之内爐中火
之令煙盡極赤出冷之於砧上打之黑皮自
落如此十遍已上止即以醋漿水煑令極沸
燒葉赤内漿中出之以刷刷之於堝中洋之
瀉灰汁中散爲珠子其色黄白至十遍止不
須更瀉成兊凡十兩可得三兩成入梅漿洗
之令白也
　　　波斯用苦楝子添鍮法
　　烏梅(一石)　　苦楝子(一石)
　　硇砂(一斤)　　波斯鍮(二斤)
　　雀糞(一升)　　賀州鑞(一斤)　兊(五兩)
右取苦楝子二升熟酒研之新醋二升雀糞
半升研之鹽一合相和令調取桑木作槽長
八寸闊三寸深七寸置前藥於槽中熔波斯
鍮一斤下少硇砂熟攪之候清瀉槽中藥汁
裏冷出之用氈揩洗令凈炙令干明時用之
攪藥忌鐵物也如此十遍洋瀉藥槽中佳也
白兊十兩波斯鍮四兩鍊錫一兩須先鎔兊
次下波斯鍮次下錫下硇砂攪之瀉爲錠甚
妙如脆入牛脂中煑柔之色不明以梅漿洗
之
　　　素眞用鍮要法
　　成鍊波斯鍮(二兩)　　兊(二兩)
　　𥐼砂三豆許大鹽三指撮
右置堝中相和溶之成熔少時又火之令赤
瀉著鹽水中如此四五遍止即以梅漿洗之
六七遍以白爲度入梅漿先燒令赤然後投
漿中其漿亦瓷器中火之令熱
　　　素眞用雄黄要法(此法内雌黄似合)
　　　(入近後伏二黄法内)
　　雄黄(一兩)　　雌黄(一兩)
右置猪脂中煑之三百沸即取熱銅十兩兊
三兩令洋攪之取黑礬末投中佳也
　　　素眞用鐵法
右取生鐵擣碎篩細研十兩打錫爲薄如杯
形裹上末用擸木爲灰熟研之令光然後入
錫杯了重入甘堝中入風爐内火之候鐵欲
動不動即取勿令絶碎紙裏著爐中鐵上其
鐵即沸看錫凝定即安兊添之沸其兊以鐵
上如不相入即更下勿郞藤其兊鐵即和即
以鐵錍研兊下掠却不淨看兊不動即下爐
中熱灰覆上良乆還將錍抉餘熱氣以竹筋
點水沃兊上三兩遍止任意用之勿郞藤其
莖大如指其子亦堪食稍飴少許生在山中
或生平地纏草而生莖上有㓨㓨相對生葉
如邊雁齒大如指葉葉相對取時勿驚動仍
取其根必須陰干勿令日干七月八月子熟
赤色其鐵取犁頭鐵白色佳餘並不堪用
　　　伏雄雌二黄用錫法(據法合有雌黄)
　　　(今元本内闕)
　　雄黄(十兩末之)　　錫(三兩)
鐺中合鎔出之入皮袋中揉使碎入甘堝中
火之其甘堝中安藥了以蓋合之密固入風
鑪吹之令堝同火色寒之開其色似金堪入
伏火用之佳也二物準數别行
　　　造硇砂漿池法
　　硇砂(五兩)　　鳥梅(半升碎)左味(一升)
右以土釜中煎之五分減二堪用
　　　造梅漿法
　　梅(二升去仁碎之)
右以水一升鹽半升土釜煑之燒令赤洗之
　　　鍊丹合殺鬼丸法
　　朱砂　雄黄　雌黄　黎蘆　鬼比目
　　桃仁　鳥頭　附子　半夏　石硫黄
　　巴豆　犀角　鬼臼　麝香　白赤術
　　鬼箭　蜈蚣　野葛　牛黄
右各二分擣篩爲末以茵草汁合爲丸丸如
鷄子大燒一丸百鬼皆卒抱朴子用此藥飛
三奇丹也
　　　鍊礬石伏汞法
　　並州礬石(十斤)
擣爲末以瓜州礬和左味拌之三十遍入釜
飛之每二十一日一開更加生礬石三分之
一還拌生者飛之生者性利相接即止三十
日已上者螻蟻之狀光明可愛百日彌佳右
取帛裹之内筒中蒸三日夜末之一兩粉制
汞一斤若令赤左味煑之令干色紫赤止釜
中不上準法燒之以赤瑾上團之入風爐火
之百日風化爲灰準礬石三斤用脂一斤鐵
器中炒之以脂盡爲度汞十斤礬石鐵器猛
火火之攪令煙入即成然後土團前汞宻封
内釜中火之九日夜止任用之能先以脂熟
熬後入堝中火之一百日彌勝取鐺中熬之
加礬石末一度如錫再度如石
　　　造白玉法
右取大蛤蒱擣爲末細研之取一斤内竹筒
中復内消石宻固之内左味中二十日成水
後取白石英半斤擣作末投筒中即凝出之
好炭火火之令赤即成白玉亦服餌之也
　　　造眞珠法
右取光明蚌殻削去上皮以醋中煑之令熟
出細條之丸作珠大小任意取鯉破腹開内
珠置中還隨令合蒸之令極熟出珠未蒸前
鑚孔以猪毛穿中又取雲母以白羊乳煑之
數沸出令温以珠著中漬之經宿然後洗令
凈成矣
　　　又法
以鰾膠和蚌屑作珠隨意大小鑚孔近草火
後炙令干以兩塼支一甖置珠瓦上復以一
瓦蓋上泥塼四邊作竈形以草火燒之令赤
出之取蚌屑盛筒中四個口内於資器以左
味浸之十日即色變珠成
　　　造石碌法
　　銅青(一斤)　　石黛(半斤)
　　雌黄(五兩)　　柏汁(一斤)
右和合日干入盡用之精妙也
　　　造石黛法
　　蘇方木(半斤細碎之)
右以水二斗煑取八升又石灰二分著中覺
之令稠煑令汁盡出訖藍汁浸之五日成用
雲笈七籤卷之七十一










雲笈七籤卷之七十二政二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　內丹
　　　大還丹契祕圖(并序)
叙曰大還丹者乃日之魂月之魄二曜精氣
之所致也本乎南方火位襲化北方壬癸之
中歷涉五行包含五彩功齊天地難可備書
混沌爲先象其元氣分判清濁以神爲助八
卦相配日月光曜合成大丹所論火候以朔
望爲據言藥物則鉛汞爲先爐鼎華池眞人
定位神仙證讃類成十二章以象十二月用
曉求眞之士將傳志道之人耳
　　　混沌華池第一
夫華池者玄元始初之氣造化天地之象三
一之數雄雌而未分清濁浮沉不定處乎潜
龍之位故君子守道候時得之者分析有無
超凡入聖經云知白守黑神明自來是知玄
爲萬物母聖人祕之不形文宇口口相傳知
其訣者爲仙耳


　　　青

　　　白金黄牙第二
言白金黄牙者非金銀銅鐵鉛錫水銀朱砂
五金八石鉚鉛之類是乾坤媾精太玄流液
感氣而成且如人之有身皆因父母傳氣而
生非肉所化至藥亦然坎男離女情性相依
結氣而成白金黄牙爲天地之先經云有名
萬物母時象九二見龍在田如修得之者即
仙道俯拾而取之益人顔色堅固骨髓如人
食玉如玉之潤此之是也
　　白金

　　　五行第三
夫五行者水生木水銀也非世間水銀木生
火朱砂也非世間朱砂火生土神氣化生非
世間土土生金白金也非世間金金生水黑
水也非世間水金伐木水尅火土王四季終
始相因五行相生相尅共成至藥若取外金
术水火土何得聖人偏賛三五與一之功故
知迷者素絲可悲歧路可泣無師執文萬無
一得求眞之士可不勉力精脩勤志乎
　　　四象第四
夫四象者乃青龍白虎朱雀玄武也

　　卷内除已注說
　　外餘并取冝裝


青龍者東方甲乙木水銀也澄之不清攪之
不濁近不可取遠不可捨潜藏變化無盡故
言龍也





白虎者西方庚辛金白金也得眞一之位經
云子若得一萬事畢淑女之異名五行感化
至精之所致也其伏不動故稱之爲虎也





朱雀者南方丙丁火朱砂也剖液成龍結氣
成鳥其氣騰而爲天其質降而爲地所以爲
大丹之本也見火即飛故得朱雀之稱也



玄武者北方壬癸水黑汞也能柔能剛經云
上善若水非鉛非錫非衆石之類水乃河車
神水生乎天地之先至藥不可暫捨能養育
萬物故稱玄武也
如志士燒錬丹鼎知此四象者十方天人莫
不贍奉古經云四神之丹此是也
　　　明鉛汞眞僞第五
　(外黑内紅色)(議論河車水之象内)
　　　(汞砂)(有所受成眞之道)
夫言鉛汞者離流液爲汞坎結白爲鉛世人
以黑鉛鉚鈆夾生銀蜜陀僧㘅鉛鉛黄花黄
丹等爲鉛此大謬也且鉛中有金金中有還
丹是知黑水中生白金白金變黄金黄金變
紫金紫金含五色名曰大還丹豈不明乎何
得更將水銀汞以成質之物爲鉛經云鳴鶴

在陰其子和之又云虎嘯龍吟物類相感豈
謬言哉且汞爲情鉛爲性情性相合曰常道
道曰自然誠非外物也幸願精思其理天不
遺於志願也
　　　歌曰
鼎鼎不用鼎藥藥元無藥用鉛不用鉛意向
鉛中作賢者審思之用鉛依前錯
　　　日月第六
夫日月者天地之至精也藥中即以坎男爲
月離女爲日日中有鳥屬陰月中有蟾屬陽
白金産於河車中即陰中有陽水銀生於朱
砂中即陽中有陰此二者聖人相傳賢人相
授寶訣具明非凡常術士所能窺也
　　日

　　月
如知日月在乎手造化萬靈事無難也訪神
仙瞻日月之精爲長生之道實可重矣
　　　明藥色第七

　　青色

　　白色

得此白金服者可爲地仙

　　黄色

得此黄金服者爲中仙

　　紫色
得此紫金服者爲上仙
夫藥之權輿者玄水生白金白金變黄金黄
金變紫金紫金含五色名曰大還丹又古歌
曰一物有五彩永作仙人禄按今之修藥但
以匱盛用火養之永無變化兼不伏火餌之
便隨大腸而出返喪天年實可悲哉終不可
得之也但在精之審之神仙必無所誤義理
曉然即人粗心不細詳得此意與陰丹合義
理即不同互有修制唯可久而披尋方可見
眞也
(外青中黄心白色)　大還丹之象
　　　　　　　　白虎
　　　　　朱雀　　　　　玄武
　　　　　　　　青龍
大哉無粗不包無細不通若懸象於天則十
方天人莫不瞻奉若懸象於地則冤魂得離
涂炭若懸象於身則身神並爲飛仙







排雲控鶴壽杖殺活自由鑄鏡殺一切魑魅
十方神仙以此爲無價珠乃如意神珠也無
可無不可勉力修之
　　　九還七返第八
天九還七返者大而論之一年小而論之一
日只如北斗一日一夜一周天天降地騰生
化萬物從寅至申爲七返子至坤爲九還此
則不曰還丹大還丹須得三千六百年氣候
亦如是以小而明大只如一日有十二時六
時陽六時陰陽象春夏陰象秋冬若然者一
時象一月一月有三十日三十曰有三百六
十時亦象一年即一日十二時象十二年三
百六十日象三千六百年還丹之功畢人以
十月成身丹以十月脫胎人道相通超凡入
聖豈不了然乎
　　　擇友第九
君無友喪國臣無友失忠庶人無友喪家道
無友失眞所以玄元與尹喜宿契孔子與漁
父合機馬明生與陰君闇合青牛與惠遠而
會同豈非良友者乎且今之求道上至王侯
下及庶民萬無一得者何皆由不擇其友也
夫至藥由心所感志士應感而歸者表天道
無所不燭時機未精多生疑慮又失前功爲
靈官之所呻何以然奈何王侯心希早成情
無專志返疑術人轉託所使監守致今凡眼
所窺而擬成至藥若然者即率土可爲仙耳
又古經傳授至藥先須清齋七日立置壇宇
燒名香掛十方繒彩用黄金百兩以爲心信
投簡破券向天設盟方可傳授若不然者獲
賊天機之罪殃及九玄七祖身被天地水三
官所誅豈合輕師喪得自從胷襟造次而窺
眞聖至藥者哉夫人臣得遇此圖兼曾受口
訣者隱而不獻君父信爲老耄是爲不忠之
臣不孝之子矣
　　　金鼎第十
夫言金鼎者上應天下應地中應人民天平
地正人民昌泰天歌地盈萬物喪害故易云
先天而天弗違後先而奉天時可明矣世人
所修多用黄金白銀銅鐵鉛錫之類爲鼎此
即大謬矣又於諸色鼎内用鹽或磁石錫粉
或枯鉛或黄花曾青石膽之類爲匱焉巧言
云天中復有天人飾詞也此聖人又何謬若
然者黄帝不合鑄鼎於荆山其鼎高下尺寸
錙銖厚薄十病如後



鼎法高一尺二寸重七十二兩其數有九内
圍一尺五寸當有放脚下去地二寸半底厚
二寸身厚一寸半深六寸内受三升半蓋厚
一寸耳高一寸半鼎有十病一忌秋夏鐵不
精好鑄不及時二不懸胎鑄三肚大四脚短
曲五口大耳小六上下厚薄不勾七沙竅漏
氣八不潤滑九不依尺寸十鐵皺有此十病
並不宜用
　　　造爐第十一
夫爐者是鼎之城郭如無城郭爲邪氣所侵
高象蓬壺橫象五岳壇有三層爐有八門十
二支月隨斗建厚薄尺寸高下一一自有圖
様莫不開露聖意者乎

　　　　　　　　　青華池爐象此爐也

高四尺厚六寸内圍三尺五寸門周二寸亦
有八門也





太一爐於壇上高二尺厚六寸内圍三尺五
寸門高二寸闊半寸十二支周迴一寸闊壇
隨便宣又華池爐高四尺厚六寸八門周迴
二寸壇隨便宜餘象圖也
　　　火候第十二
　　　　　日

　　　　　月

凡一斤藥有十六兩每兩有二十四銖一斤
有三百八十四銖易有六十四卦每卦六爻
六十四卦有三百八十四爻一年有三百六
十日有二十四氣每月合一兩一銖半一絫
陰陽之氣候從冬至建子日辰起火此年日

月大小數至陽生合得多少兩分錙銖分毫
如爻動時開閉門户相應月隨斗建生殺有
時不逾月例之如後若仙如綫貫珠明者省
悟矣
　　　　　(開驚門應杜門斗建了支應午)
　　　　　(其一日冬陽生一兩一銖半絫)
　　　　　(其年三白六十日此一月終陽)
　　　　　(氣合得三十二兩初九龍潜也)
　　　　　(候時而行確乎其不可拔也小)
　　　　　(數三日)
　　　　　(開傷門應塞門斗建丑攴應未)
　　　　　(其月終陽氣六上四兩時象九)
　　　　　(二見龍在田君德也小數六日)

　　　　　(開開門應生門斗建寅支應中)
　　　　　(其月終陽氣九上六兩時象九)
　　　　　(三君了進德可存義其小數九)
　　　　　(日)

　　　　　(開休門應殺門斗建卯攴雁西)
　　　　　(其月終陽氣一百一上八兩時)
　　　　　(象九四或躊在淵欲及時也藥)
　　　　　(中水銀上下無定小數上二日)
　　　　
　　　　　(開休門雁殺門斗建辰支應戌)
　　　　　(其月終陽氣一百六上兩時象)
　　　　　(九五飛龍在天得其志也藥積)
　　　　　(陽爲天小數上互日)
　　　　
　　　　　開傷門應塞門斗建巳支應亥
　　　　　其月終得陽氣一百六上二兩
　　　　　時象上九亢龍有悔此時藥火
　　　　　盛須宻防護其日積在前月耳

　　　　　開開門應生門斗建午支應子
　　　　　其月一日陰生一兩一銖半一
　　　　　絫陽滅亦然至月終陰生三十
　　　　　二兩時象初六履霜堅氷繋于
　　　　　金柅明藥花凝也小數十八日
　　　　　開休門應殺門斗建未攴應丑
　　　　　其月終陰生六十四兩時象六
　　　　　二直方大明藥至此欲成白金
　　　　　地道光也小數二十一日

　　　　　開開門應生門斗建申支應寅
　　　　　其月終陰半九十六兩時象六
　　　　　三含章可貞智光大也藥不動
　　　　　如山嶽小數二十四日
　　　　
　　　　　開傷門應塞門斗建酉支應卯
　　　　　其月終陰生一白二十八兩時
　　　　　象六四括囊無咎藥至此否泰
　　　　　未定須勞心力未相形即愼之
　　　　　吉也小數二十七日
　　　　　開開門應生門斗建戌攴應辰
　　　　　其月終陰生一百六十兩時象
　　　　　六五黄裳元吉此藥物文而自
　　　　　美亨之極也小數三十日後日
　　　　　月亦寄此也
　　　　　開休門應殺門斗建亥支應巳
　　　　　時象上六龍戰于野其道窮也
　　　　　陰生一百九十二兩并陽之數
　　　　　三百八十四兩日積在前月至
　　　　　此生藥周畢也
已上從子月冬至日起火至亥月有三百六
十日都計得一百六十四兩陰陽氣候内外
兩月沐浴即三千六百年此以小明大大還
丹之功畢
　　　歌曰
聖人奪得造化意手摶日月安爐裏微微勝
倒天地精攢簇陰陽走神鬼日魂月魄若箇
識識者便是眞仙子鍊之餌之千日期身已
無陰那得死
　　　又歌曰
九還七返三五一龍虎相將入神室灰池閉
鍊天地間方知大還功已畢乾坤不合相違
避志士元知在天地十月懷胎母子分賢者
何曾更運氣
此先聖之象莫令凡俗輕聞恐不曉其眞道
之情錯毁微祕前人暗銷福壽神仙考罰折
筭奪紀殃及九玄七祖愼之
　　　又歌曰
不須勞力别求仙碧落雲梯在眼前曾効鼎
湖延日月豈嗟東海變桑田三清未降蒼梧
印五帝驚書火候篇深屬瑶臺珠珮客還丹
莫妄與人傳
坤　　　　兊　　　　　乾　死驚開
离　　　　　　　　　　坎　景八門休
巽　　　　震　　　　　畏　杜傷生
　　眞元妙道修丹歷驗抄
　　　　草　衣　洞　眞　子　凝　述
夫至道眞㫖以凝性鍊形長生爲上所謂凝
性者心靈也乃内觀不動湛然無爲焉雖雲
凝心一也乃有二德二德者謂住心空心若
凝住心則身境與道同形性俱超此眞得長
生不死高眞妙道也若凝空心即性超而身
沈此得脫腔尸解之下法也蓋住心無心即
眞道自會名虛無之身實有之質矣此得性
遺形之妙不得鍊形之要名爲淸虚善爽之
鬼故經云下仙者即脫腔尸解之法是也凡
此二說成道之㫖若得性遺形雖速成然不
契道㫖蓋上士保生者以爲斃法而不修也
凝住心神形氣俱得得者壽延萬歲名曰仙
人又鍊身成炁萬年名曰眞人又萬年鍊氣
成神名曰神人又鍊神三千年名曰至人又
鍊至人三千年成道人而證高眞之果此道
爲上品之眞爾及三萬六千年至眞方具然
初學凡人習之者如毛成之者如角於是無
上法母爲太上道君說元精經令救度好生
保命之人蓋古有龍虎經㫖天地自然野生
還丹者案上經說一千八十年生眞金礦眞
金礦一千八十年生眞丹砂眞丹砂一千八
十年生眞水銀眞水銀一千八十年成還丹
爲得天地陰陽五行眞氣都合四千三百二
十年元精結成出名山幽靜岩石之間自成
成時光照千里上眞仙官降下採之凡學者
難得之又無上元精法母愍念修行之人遂
令以時代年採虚無之氣成眞金眞金成丹
砂丹砂成水銀合三才爲用以法促捉四千
三百二十年陰陽元氣就十二個月感應而
生成還丹備矣服之便登無上至道白日昇
天又古仙得道聖人猶恐初學之士一年之
内寒暑侵傷又令將初地聖藥成制凡藥成
靈藥生小紫河車天生黄牙爲延駐還丹服
餌者定命長生漸可登眞唯未有羽化之大
功此並依師口訣及解眞經之要妙不顯者
今略而顯之以凡證聖以外曉内述易鑒難
集爲圖論將俟好生君子比驗立十二圖表
十二辰位全聖功神明之道陰符經云日月
有數大小有定聖功生焉神明出焉此之謂
也乃各證注如後
　　　三十輻共一轂圖第一
經曰三十輻共一轂河上公曰古者之車三
十輻共一轂轂中有孔故輻共輳之法一月
之數也蓋以小制大以寡御衆陰符經云日
月有數大小有定是也經曰當其無有車之
用莊子曰無用之用矣一輻者凡車亦無用
也
日月要訣三十七宇法曰
一爻三爻五爻七爻九爻十一爻十三爻十
五爻十七爻二十爻二十三爻二十五爻二
十七爻三十爻周而復始四千三百二十年
元氣生此歌曰時代日月應替年周而復始
道自然十月脫胎九轉滿卯(卯者玉兔之位/火木爲赤日陽)
(符用/事)酉(酉者金鷄之位金水/爲黑月陰符用事)二意(左旋/右轉)對相
看三萬六千神炁足正元在内(正元者四千/三百二十年)
(元氣/也)共成丹驅除邪毒因兹盡服之便上大
羅天
日火月火法曰
今法及元君陰君古嵩子碧通子等行符開
落三花在上弦花即符也古法開落三花在
下弦法曰律吕者陰陽之位也陽爲律陰爲
吕青霞子曰一陽生爲春夏一陰生爲秋冬
陰終坤陽終乾子丑寅爲春卯辰巳爲夏午
未申爲秋酉戌亥爲冬
凡此圖者日月火鏡之妙也若不悟此法象
即還丹遠矣哉
(從外第一暈黄地卦炁紅第二暈白第三暈)
(青第四暈淺紅第五暈白卦炁並心並紅色)





　　　採眞鉛汞圖第二





　二爐並淺紅色火門并紅
　下黄色鉛青内紅下紅汞
　青有光中青丹紅餘取宣



夫鉛者玄元之泉泉者水之源也人但見泉
水流出於石窟之中奔騰莫知泉源自何而
至亦如元氣生有萬物成熟莫見元氣從何
而來也故道經云微妙玄通深不可識夫惟
不可識故强爲之容是無狀之狀焉夫天輪
左旋五星與日月右轉火鉛象日珠汞象月
月行疾一日一夜行十二度日行遲一日一
夜行一度月一月一周天日一年一周天凡
日月一年十二合成歲生化萬物要在十二
卦周而復始九還氣足鉛汞神具而成金丹
矣故經云日月有遲疾藥性有燥慢此之是
也歌曰
遲爲日疾爲月何用多羅亂分别眞鉛本是
火宗精眞汞好飛含赤血男精女血旣相包
血生肉兮精産骨全籍良媒與結婚養成赤
子方堪悅
經云汞者洪元之光萬物之宗也汞宗者赤
龍也赤龍者即丹砂也非凡丹砂乃太玄流
液二千一百六十年元氣所成號曰虚無眞
丹也
　　　六通圖第三
六者六候一月之法也通者通十二辰知龍
虎行藏六合六律六吕産見十二周之要也










知陰陽六候昇降訣
三日兊越於庚微明八日震坤起戲於上弦
暫停十五日乾健見滿於田享十六日巽損
入於辛二十三日艮上離麗於丙下弦三十
日坤順恂䧟於坎革革者隔也夫此日魂月
魄若交精萬化在天生萬象在地生萬物在
人生萬神在藥生萬靈矣要假三花力四子
共相經欲知黄老意祕妙在中庭此言俱說
畢學人醒不醒
　　　陰陽交映圖第四
　　外青中心黄色

日月交鉛汞合故經曰和其光同其塵是謂
玄同又曰復歸其明此之謂也
古今大同小異配合
崔君使天鎭星呼辰星會乾坤立兩弦生育
萬物三姓子與崔君法同又元君亦有此法
者使此法當日天地元氣交立道之本本即
丹田也經曰本立而道生此是也
諸仙君使熒惑星呼辰星兩個七十終三旬
元氣始交大同不離辰星爲元首
　　　埏埴圖第五
埏者和也埴者土也經曰埏埴以爲器當其
無有器之用爲和土爲内外之器内者鼎器
也非凡用之器鼎也乃受神汞之鼎器也故
陰符經曰爰有奇器是生萬象八卦甲子神
機鬼藏此之謂也鬼者癸氣也無用者乃不
用之器焉留精於鼎内成三魂魂者龍龍者
木精之神光也按元精經云大道君曰太陽
元精是左正之靈與道合並服之身輕而長
生又曰火能固物堅存元氣服元精者氣質
永固神合元和以通靈焉元者則眞火之精
也


　　　爐郭圖第六
爐郭者外埏埴也如人之城邑居君民也故
陰陽萬神憑爐郭感應而立聖功而成還丹
三極之道備矣
鼎白爐紅色臺青
色日月星綱取宜




夫北斗隨天輪一日一夜一周行八方鼎轉
八門同遊十二神生化萬靈二精交感四象
相生五行相尅相反萬物生矣龍虎還丹萬
靈具矣留隨於鼎内七𩲸𩲸者虎也虎者金
精金液之神也故玄女謂太一帝君曰金液

金水流注五臟堅滑四肢調養百神潤澤六
腑變易毛骨延乆生形其力至神足矣
　　　神室圖第七
　大九轉
第一品紫晨室
　　(黄色红緑)
經曰鑿户牖以爲室當其無有室之用服上
九轉丹居上三天服中九轉丹居中三天服
下九轉丹居下三天蓋道氣神感如然矣
　中九轉
第二品紫霞室

　　红色黄緑并生字

夫室者非凡室也謂三清神室也經云三清
者太清上清玉淸之宫室也謂紫微宫紫霞
宫紫晨宫三宫者三丹田也上中下三品也
三品者小還中還大還三丹立三宫宫中各
三神三三成九宫生三九爲大九轉之室小
九轉之田中九轉之宫乃神道所居眞人出
入居遊之門户覩視之窗牖也皆有八卦大
神營衛扶持聖道制惡興善之境也
　下九轉
第三品青眞室(一曰紫微室)

　　(青色内白)

内景經曰瓊室之中八素雜素者本也八者
川也室者青眞之室也瓊霞晨微同體異名
也夫曉之者即修生修生者必成眞人焉又
雜者九天之炁合集之景也
　　　周易七十二候圖第八
周者三周也三三生九周九周者九還也要
者三周日周月周年周産七十二候四時八
節二十四氣二十四氣者旦暮一月二氣十
二月法産足即運育鉛汞成還丹之功也


七星朱書










周易七十二候纏度訣
　　鶡鳥不鳴未濟卦斗宿五度
　　虎始交水山蹇卦斗宿五度
　　荔挺出山雷頥卦斗宿六度
　　蚯蚓結中孚卦斗宿五度
　　麋角解山火賁卦斗宿三度
　　水泉動地雷復卦
　　雁北鄉水雷屯卦牛宿三度
　　鵲始巢地山謙卦牛宿四度
　　野鷄始雊火澤睽卦女宿十一度半
　　鷄始乳地風昇卦虚宿七度
　　鷙鳥厲疾地澤臨卦虚宿三度二十五
　　分半
　　水澤腹堅地澤臨卦
　　東風解凍雷山小過卦危宿六度
　　蟄蟲始振山水蒙卦危宿四度
　　魚上氷風雷益卦危宿八度
　　獺祭魚風山漸卦室宿十二度
　　鴻雁來地天泰卦室宿五度
　　草木萌動地天泰
　　　桃始華水天需卦壁宿五度
　　　倉庚鳴澤雷隨卦壁宿五度
　　　鷹化爲鳩火地𣈆卦奎宿九度
　　　乙鳥至雷水解卦奎宿八度半
　　　雷乃發聲雷天大壯卦婁宿二度
　　　始電雷天大壯卦
　　　桐始華雷地豫卦婁宿十一度
　　　田鼠化爲鴽天水訟卦胃宿五度
　　　虹始見山風蠱卦胃宿九度半
　　　萍始生澤火革卦昂宿二度
　　　鳴鳩拂其羽澤天夬卦昂宿九度
　　　戴勝降於桑澤天夬卦
　　　螻蟈鳴火山旅卦畢宿十一度
　　　蚯蚓出地水師卦畢宿五度
　　　王瓜生水地比卦觜宿一度
　　　苦菜秀風天小畜卦參宿六度
　　　靡草死乾卦參宿三度
　　　小暑至乾卦
　　　螳螂生火天大有卦井宿八度
　　　□始鳴風火家人卦井宿十度
　　反舌無聲水風井卦井宿二度
　　鹿角解澤山咸卦井宿一十度
　　蜩始鳴火風鼎卦鬼宿三度
　　半夏生天風姤卦
　　温風至巽卦
　　蟋蟀居壁雷火豐卦柳宿七度
　　鷹始摯風水涣卦柳宿七度
　　腐草化爲螢天澤履卦星宿三度
　　土潤溽暑天山遁卦星宿四度
　　大雨時行天山遁卦
　　涼風至雷風常卦張宿十度
　　白露降水澤節卦張宿九度
　　寒蟬鳴天火同人卦翼宿八度
　　鷹乃祭爲山澤損卦翼宿七度
　　天地始肅天地否卦翼宿四度
　　禾乃登天地否卦
　　鴻雁來巽卦軫宿四度
　　乙鳥歸澤地萃卦軫宿十度
　　群鳥養羞風天大畜卦軫宿十五度半
　　雷乃收聲山火賁卦角宿五度
　　蟄蟲坯户風地觀卦角宿八度
　　水始涸風地觀卦
　　鴻雁來賓雷澤歸妹卦亢宿九度
　　雀入大水化爲蛤天雷無妄卦氏宿七
　　度
　　菊有黄花地火明夷卦氏宿九度
　　豺乃祭獸澤水困卦房宿五度
　　草木黄落山地剥卦心宿五度
　　蟄蟲咸俯山地剥卦
　　水始氷艮卦尾宿二度
　　地始凍水火旣濟卦尾宿八度
　　野鷄入水化爲蜃火雷噬嗑卦尾宿七
　　度
　　虹藏不現澤風大過卦箕宿四度
　　天氣上騰地氣下降坤卦箕宿六度
　　閉塞而成冬坤卦
　　　胞胎證混元圖第九
　　在胎成人證　　在藥成神證

　並金色



夫包者爻也爻者五陰之下一陽潜龍建子
之初卦也謂一生二二者丑也一者子也子
至丑丑即臨卦也至寅三陽成胎胎者泰也
陰陽二氣並和氣三也故云一生二二生三
三生萬物三謂子丑寅發生之氣也故胎者
泰也在混沌爲天地間在人爲精血氣在藥
爲水火土鼠化牛牛化虎此三象者希夷微
也三者混沌出太一經云爾

　　　鷄子石英證含光圖第十
　在人證精血成形　在藥證鉛汞成丹
　(並白色)



鷄者證金也子者證水也金水者鉛汞也陰
符中男少女之道石者堅汞止止艮卦也謂
殘金衰木含光之喻也英者暑也清淨一物
含五色玄英之令象也故引凡而喻此英出
蜀岷山及中國華山即白石英是也映日而
光生矣
　　　瑾瑜證神寶圖第十一



瑾瑜者五色玉出西海宻山即生還丹之類
也以證本色之眞鉛矣山海經云瑾瑜之玉
爲良黄帝是食是饗乃軒轅服而仙也又經
曰五色發作說寶玉之符彩玉子靈符曰應
赤如鷄冠黄如蒸栗白如凝脂青如秦碧黑
如點漆說此之玉德五氣以喻還丹五行金
木水火土之象故引爲神寶之證神寶即鉛
汞也
　　　還丹五行功論圖第十二
還者還其本質丹者赤色之名五者五星五
帝五臟五性五經五味五金五氣五方五色
五岳也五行者亨布也功者通曉之用論之
如後
(圖青色下黄五臓)
(隨五方余取冝)





西方庚辛金色白五音商卦兊神白虎令主
秋五金主銀五味主辛氣臭腥象傷星太白
岳華五臟肺口性主義五經書始數四成數
九此白元精服之補肺腑經曰玉堂尚書府
制鍊七𩲸益言氣增性義可通外五金邪氣
並害氣不能傷滯能間德伏虎金宿不能窺
謂金精神帝靈元之益也
東方甲乙木色青五音角卦震神青龍令主
春五金主鉛五味主酸氣臭羶象生星歲岳
泰五臟肝膽性主仁五經詩始數三成數八
青元精服之補目及内二肝膽也經曰肝爲
清泠宫蘭臺府膽爲紫微宫無極府滋三䰟
明目令人遠視益性仁木氣不能淘並害氣
不能擊隔得伏龍木曜無能窺蓋因木精神
帝靈元之益也
北方壬癸水色黑五音羽卦坎神玄武令主
冬五金主鐵五味咸氣臭腐象閉星辰岳常
五臟腎外通耳性主智五經易始數一成數
六黑元精服之補耳益智神經曰腎爲出故
宫太和府固添髓血滋洞聽令人性智聦潤
鍊肌毛髪緑陰邪懼水不能漂溺通太陰而
合隱出不遊户月輝中無影水曜不能見蓋
恃水玉鉛精紫微帝君靈元之益也
南方丙丁火色赤五音徴卦離神朱雀令主
夏五金主銅五味主苦氣臭焦象盛星熒惑
嶽衡五臟心通目性主禮經亦禮始數二成
數七赤元精服之補心神益陽光補固肌骨
化陰滯經云心爲絳宫元陽府内滋此府外
滋目威令人性禮眞行不踐迹輕騰陵陽是
火不能燒是陽毒不能熱身與太陽通元而
合現化日光類中無影火曜不能察蓋恃炎
帝靈元之益也
中央戊巳土色黄五音宫卦坤神後土令四
季五金主黄金味主甘氣臭香象含星鎭嶽
嵩五臟脾通鼻性主信五經主樂始數五成
數十黄元精服之補中黄宫太素府脾神益
志氣滋性信鍊五形和九氣加聖惠伏萬凶
親五老地嶽不能埋閉土曜不能傍窺蓋恃
五星帝威得靈元之益也
夫還丹者極一冲二和三譽四旋五通六達
七政八靈九極十具無上之眞道豈不明明
可覩其義乎凡人有才貌不可學若遇大丹
即變見如意故經云無可無不可皆可矣按
參同契太易志圖言一象此圖含象衆美方
得通靈又古經及元君訣並草衣子碧通子
變化圖皆鍊丹之名或號如意珠天帝得之
爲絳宫珠天龍得之爲頂上珠鑄劒則伏萬
邪萬凶壽杖則煞活自由以一粒磨凡銅鐵
鏡能别一切精魅魍魎古藏之物昔黄帝寶
鏡亦是也元君以一粒書符作法尸解及召
集五嶽靈神立至驅策自由元陽子曰乾動
而還丹成枯樹得再榮人服而長生雲遊紫
府
又古先眞曰土石五金悉化成寶枯骨再返
朽肉重甦
又古嵩子曰服之者日月長而命益延大海
竭而神轉壯
又眞白先生曰服之飛騰於太清之上逍遥
於造化之中看海水爲丘陵覩凡半如聚沫
此非天地之功實是還丹之力
又葛洪曰余學道三十餘年覽諸經訣數萬
餘卷上古以來高眞上仙無有不以還丹金
液爲大要也
又元君金液訣曰服一橡斗子立成黄金色
身故黄庭經云五行參差同根節
又曰三五合氣本一八仙歌曰一物含五彩
永作仙人禄
又三景訣云至藥一氣不足與瓦礫無殊何
以言之蓋人五臟元神生命扶身若五臟皆
眞則臟腑氣和身命昌鍊質存精元氣全形
固肌膚神明凝現靈性相並永無沈蕩之昧
矣若五氣不和則勝負相刑性超而形墮性
旣歸空身即沉朽是以强弱奔散闕足欺傷
不交沖和終無乆視之道且如凡人身也一
脉乖即衆脉亂而患生況五行靈元闕一者
乎夫四黄八石五金等非不是天地之精蓋
縁五氣不全孤陰寡陽頑滯之物不拒五行
皆無定性故得不可爲至藥也可以理病之
小藥终無長水羽化之用若要長生須服五
色鉛汞丹砂黄芽之藥包含五色五味五行
者乃是内明始無而眞有也
蓋道經曰視之不足見聽之不足聞用之不
可旣又魏君曰綿綿不斷謂之黄芽變化無
窮名曰丹砂
又云服之一生不死造化汞了留根
又青霞子曰汞是砂之精牙是鉛之脚但了
宗枝用即不錯
又古經曰金丹留身至道全神萬般别法徒
勞苦辛然若不遇師傳不易措手是故石藥
損命悔奚及哉學人君子幸請審之眞證㫖
略無繆述矣


雲笈七籤卷之七十二

雲笈七籤卷之七十三政三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　內丹
　　　古龍虎歌
　　　　　　　(陰　君　眞　人　注)
四者混沌五行之祖(一曰曾青爲使使爲氣)
(氣爲筋二曰陰中陽爲日之魂魂爲日之精)
(精爲陽陽爲父父爲胞衣三曰從白液化爲)
(堅氷氷是陰中陽陽爲骨骨憑氣而化白液)
(白液化爲髓四曰水銀爲内之炁化爲血血)
(化毛髮毛髮憑皮膚爲匡郭而成質可知三)
(個月成形十個月生余兩個月沐浴合一年)
(終質稟天成象遞用五行而輪轉得名天地)
(至寶如人受天地正氣亦爲至人我大道仙)
(人藥寶不同在世有價之寶秖如世間所用)
(金銀珊瑚瑪瑙眞珠之類並量其功價以貴)
(賤論之唯我仙丹象日月之光明徹此時法)
(天象地之寶令人服之可得長生天地齊畢)
(皆是憑自然混沌之氣在天爲霧露在地爲)
(泉源如在碧潭之中即是自然之道也學仙)
(之士勿令錯用意妄將變黄白藥錯服食如)
(道士得我自然之道四氣混沌至藥但服食)
(一千日則知神化路不遠矣如四氣不足即)
(爲神化無憑亦象至人日月不足豈爲至人)
(乃知至人合天地文理爲聖世人以時物文)
(理爲哲哲者自爲聖人乎乃自明其道採世)
(間機運動以功成法焉量其作事根性遠近)
(時至盡化爲灰燼唯我三清宫神化藥寶即)
(得保命長生天地齊畢其道不合傳之如傳)
(在得人付之縁道本無形以五行氣相侵爲)
(根人本無志而心爲志如心惡即言凶言凶)
(即行踈行踈即道不成所以三品之丹付賢)
(不付愚愚者心暗於世終日覽仙方書訣而)
(念之不得其道性性由心也休粮服氣導引)
(忘治穀神魂魄魄凝神定思一法已上並是)
(道之空門寶非長生之理九鼎之丹用四時)
(火氣張設文武不絶火侯而晚成大器實貴)
(難貨至人難識也)
鉛爲匡郭周遭祐助青瑶爲使能調風雨(曾)
(青能爲一切金丹使使爲氣氣爲筋筋成大)
(力焉夫藥不至者由曾青之力爲使如人不)
(食即無力食象氣氣象使無食力乃事不解)
(矣夫功皆從力而生成大壯矣藥無力即無)
(靈而安身)白液金花水生龍虎(龍虎本從虚)
(無氣中相承)龍虎正(道感化運得四時大地)
(成象之器然)龍虎(自然生猶四時薫蒸各有)
(所歸生於無始啓道本元者得名龍虎龍虎)
(縁陰陽二性和合相吞伏之氣所知從虎氣)
(中生有象之質自然修善去惡即成之)三一
昇騰必定規矩(三者準上三丹田各有歸䰟)
(守一之法論至藥門中四氣筋骨血肉相承)
(之法不差毫厘勿令其陰陽時侯差錯每月)
(初發火從一日數九九之法此三一法並是)
(内三一之法用十二個月火侯管十二時配)
(十二位行九宫象八卦合五行黄帝於皇人)
(處請問三一之門因此流傳口訣受之如世)
(世有仙士付之亦勿令載於書方訣止以口)
(付之若不依此三一規矩縱解萬般小法能)
(變黄白救世財寶如積山亦末免身死矣終)
(不是保命之法學而知之者爲善矣)赫然還
(丹日月光)顧星辰透明雲中見路(其還丹成)
(赫然分明亦如木中有火火雖不露其色如)
(青中帶赤氣服之一千日化肉質换骨通靈)
(安身定魂反老成少感天神助之通神明不)
(得輒妄泄露却如未得道之日可以成道矣)
(雖未滿陰功之間且得度世不死矣可知大)
(道無迹不失其根本人不失其父母之遺體)
(陰此一方外其妄制伏水銀黄白不得爲眞)
(道之門也)訣中思深會者有數百歲之間生
死不住仙士傳之遞相保護哀哉流言更無
别故(訣中至藥教人長生之門至藥與世寶)
(别仙人藥寶千鍊萬化金丹再鍊令人服食)
(可得神靈得長生之路所以我惜時貴命輕)
(財也愚者即惟貴世之有財寶救一朝一夕)
(妻妾榮華行尸走鬼輕命而時至自滅亡百)
(歲之間死者莫知其數元君所以哀哉世人)
(流行藥中妙道已化眞人勿令妄運動各令)
(四人歸業守道安貧共成寶命之藥亦名卯)
(酉二八二八成一斤之數白液白雪是也白)
(雪壓氷是也所以言將卯酉一八合入二性)
(同於丹砂勿令常人知之以火候九九午之)
(位也然三一中雲三日一候三三如九數足)
(其紫帶黑色者元君讃之惜於後世仙士所)
(論歌訣原明於師勿令心二可以長生備矣)
(可知天本無親以心爲親天本無私以心爲)
(私天本無災由人與非天與人學不違於師)
(子莫逆於父母即天道長久矣即人師轉備)
(矣所以論至事不二至藥無雙天人合道明)
(然可增其福大不雜矣若骨多即肉不勝骨)
(肉多即骨不勝肉骨肉俱由筋可壯其力猶)
(增也如無力即如有袋不盛物豈能立焉無)
(嬰兒不戀母嬰兒失母即如藥無筋爲藥由)
(主力也無力自無神化之功如會者一言見)
(三枝枝條不會者即經歷千書萬訣不免爲)
(愚人好求仙求黄白不尋讀仙書究其至寶)
(者多好黄白未見一兩不覺身亡賢者好其)
(至藥雖未見藥之玄門且積善如然神無愛)
(利之心守道安貧天不可罰矣善慶從人師)
(自感其至且從羲軒之前後累代求仙者得)
(之幾人哉)
　　　又歌曰
生成數極一百八陰氣相從自凝結赫然紫
色成還丹服餌長生不可說
　　　又歌曰
丹砂一味更無别子母相生無休歇人世不
知費財寶悟者爲之大還訣
　　　源眞銘
有訣不彰有序不述得之感之可傳可說
　　　藥異名
一名土之父二名水之母三名號黄牙四爲
七十二石晶
　　　又歌曰
黄芽天生物子母相汩没子母不相抛毋向
子中出
　　　和合相假歌
玄之又玄在眼前陰中有陽道自全陰陽不
離得和合練之服之得神仙
　　　又歌曰
一名準中成二號大道名採續不斷添之自
靈
　　　又藥歌
在天爲霧露在地爲泉源數盡陰陽盡得之
終不言
　　　又歌曰
甲子下火當旬候辯得子母仍依舊旬候數
足自周旋從此堪爲兩分首
　　　又藥歌
一名眞源秋石二名大道精魂還丹採之合
宜離塵是眞仙客
　　　又歌曰
日月非我形陰陽自成質乾坤造化中六合
皆歸一
　　　又室歌
壇竈爲宫濛之又濛一旬方一候一沐又還
濛數足自靈聖乾坤處處通
　　　金丹金碧潜通訣
神室者丹之樞紐衆石父母砂汞别名出陽
入陰流曜二方列數三軸法象水火制猶王
者武以討叛文德懷柔土德爲王提劒偃戈
以鎭四方坎離數一二南北獨爲經故冠七
十二名之長剛柔禀自然金火當直事水土
相含受雄雌並一體用之有條理變化旣未
濟終即復更始初九爲期度陽和準早晩周
歷合天心陽爻畢於巳正陽發丙午自丁終
於亥水火列一方守界成寒暑東西表仁義
五行變四時如是陰陽之互用順三一而得
其理神室設位變化乎其中神室者上下釜
也設位者雌雄配合之宻也變化爲砂汞砂
汞者金土二用二用無定位張翼飛虚危徃
還性不定上下以爲常獨居不改化獨處於
中宫包囊衆石爲丹祖宗有無相制朱雀炎
空紫華耀日砂汞没亡訣不輒造理不虚擬
約文申奧叩索神明演爻征卦五行爲諷坎
雄金精離雌火光金火自伐水土相尅土王
金鄕三物俱德四海輻輳以致太平並由中
宫土德黄帝之功也金火者眞也丹術著明
莫大乎金火窮微以任化陽動則陰消混沌
終一九寶精更相持藥有三百八十四銖銖
據一斤爲十六兩也金精一化青龍受符當
斯之時神室鍊其精火金相運推雄陽翠玄
水雌陰赩黄金陰陽混交接精液包元氣萬
象憑虛生感化各有類衆丹靈迹長莫不由
於是元君始鍊汞神室含洞虚玄白生金公
巍巍建始初三五以相守飛精以濡滋玄女
演其序戊巳貴天符天符道漸剥難以應玄
圖故演作丹意乾坤不復言丹砂硫汞父戊
巳黄金母鐘律還二六斗樞建九三赤童戲
朱雀變化爲青龍坤初變成震三日月出庚
龍虎自相尋坤再變成兊八日月出丁上弦
金半斤坤三變成乾十五三陽備圓照東方
甲金水温太陽赤髓流爲汞汞者弄明璫月
盈自含虧十六轉將減乾初缺成巽平明月
見辛乾再損成艮二十三下弦下弦水半斤
月出於丙南乾三變成坤坤乙三十日東北
喪其朋月没於乙地坤乙月旣晦土木金將
化繼坤生震龍乾坤括始終如上三十日坤
生震兊乾乾生巽艮坤八卦列布曜運移不
失中調火六十日變化自爲證神室有所象
鷄子爲形容五嶽峙潜洞際會爲樞轄發火
初温微亦如爻動時上戴黄金精下負坤元
形中和流汞情深合應三才乾動運三光坤
靜含陽氣神室用施行金丹然後成可不堅
乎鍊化之器包括飛凝開合靈户希夷之府
窟造化之泉源陽氣發坤日晷南極五星連
珠日月合璧金砂依分呼吸相應華蓋上臨
三臺下輔統録之司當宻其固火鍊中宫土
金入水北方土水金三物變化六十日自然
之要先存後亡或火數多分兩違則或水不
定同處别居剛柔亢行不相涉入非火之咎
責譴於土土鎭中宫籠罩四方三光合度以
致太平五臟内養四肢調和水涸滅影含曜
内明金水相瑩潤色沉耀調火温水發之俱
化道近可求土水獨相配翡翠生景雲黄赤
混其精紫華敷太陽水能生萬物聖人獨知
之金德尚白鍊鉛以求黄色焉爲生中宫黄
金不飛灼土煙雲起後有無互相制上有青
龍居兩無宗一有靈化妙難窺鍊銀於鉛神
物自生銀者金精鉛者北靈水者道樞陰陽
之始始故生銀鉛化黄丹寄立五金爲鉛外
黑色禀北方内有銀精披褐懷玉外似狂夫
銀爲鉛子子隱鉛中汞者鉛子子藏毋胞素
眞眇漠似有似無灰池炎灼鉛沉銀浮潔白
見寶可造黄金殻爲金精水環黄液徑寸以
混三才天地初分混若鷄子圓高中起狀似
蓬壺關閉微宻神運其中爐竈取象固塞周
堅委曲相制以使無虞自然之理神化無方
磁石吸鐵間隔潜應何況鷄子配合而生金
土之德常與汞俱自火記不虚作已下重解
前文丹術旣着不可更疑焉故演此訣以輔
火記焉庶使學者取象下文云文字鄭重說
與世人豈不熟思是其義也
　　　陰丹愼守訣
叙曰世上之人率多嗜欲傷生伐命今古共
同然不自防悔將無及仙經曰夫人臨終而
思遷善病成而方求藥天綱已發何可追之
故賢哲上士惜未危之命懼未來之禍理未
病之病遂拂衣人寰攝心歸道道者炁也炁
者身之主主者精也精者命之根故愛根重
炁然後知幾乎生矣黄庭經曰方寸之中謹
蓋藏三神還精老復壯養子玉樹命如杖急
固子精以自償又曰長生至愼房中急何爲
死作令神泣若當决海百瀆傾葉去樹枯失
青青長生乆視未有不愛精保炁而能致之
也陰丹百御之道世莫得知雖務於炁而不
絶欲者亦未免殆哉故曰人常失道非道失
人人常去生非生去人修養君子深宜自省
也
　　　大還心鏡
寒山子至訣云但悟鉛眞藥必自神但記汞
正藥如自聖修之合聖天地同慶得因師傳
爲道之經所以古之聖人不直言之愚容易
托之周易寄之五行合之符契眞仙之理莫
若大丹之神歟大凡人間之大丹疑誤萬端
有智者了解用之一神所以祕易成難貴道
不可輕也昔三聖遺言著之金簡名曰參同
契世皆寫之悟無一二得其理者未敢造明
其事者猶豫因循疑來倏忽而邁榮華閃目
金玉縈心財色介懷百年空棄長生之道罕
有留心不知爲色欲勞神光陰侵歲以此之
故遞有多疑或至人述以遠近之丹愚者便
說秦皇漢武秦皇即口是心非貪情肆欲漢
武乃雖慕玄境心在色情何得而長生不死
何不言黄帝與上古人乎黄帝傳玄女還丹
之術言補金汞於丹田後人不訣眞宗誤入
御女之道豈太上仙女必無對心說傳色之
心愚者惑之仿於萬古其歌訣書在金丹論
中者得可明矣余早年慕道幸得傳眞克奉
仙師親承㫖教只論鉛汞之妙龍虎之眞去
四黄之大非損八石之參雜要在鉛汞合天
地之元紀包日月之精華上冠於乾下順於
地緫七十二石統天地精光修鍊成丹服之
延駐何不信乎且五穀旣能救命豈可不奉
神丹黄精猶服長生勾吻服之必死目擊可
見眞聖奉之然神丹至寶萬人之中得者皆
宿契道合久留心志非一朝一旦可致耳然
還丹之靈不救自刑之禍聖人慈愍不救宿
業之殃此亦在人心弘道㫖又不可信任狂
非惑之神術乎今以大丹心鏡者明心彼心
明丹中至藥不惑他物物非其類丹必不靈
心非道心修成必禍此深可戒而省巳修性
也論大丹唯一陰一陽謂之道即合天機也
一金一石謂之丹亦合天地也一金者眞鉛
中白虎是也一石者丹砂中水銀是也陶埴
眞人云若用世間水銀化白煙此眞言也神
符白雪門馬眞人曰汞與水銀别迷人用之
拙即知此言從凡化聖聖不離凡因凡入聖
凡中有聖聖中出凡即知水銀本在丹砂中
出合鉛汞成至寶色還本丹丹更不能却歸
水銀即眞汞矣旣至眞汞即從凡入聖可以
統領萬靈即馬眞人云汞與水銀别也自後
之學者寡學生疑至此矣陶眞人云若言非
世間水銀又云砂産於金也汞生於鉛也此
非世間何不審之妙㫖矣自古眞人皆從凡
入聖與大丹同契以至上昇而迷者多惑如
丹唯一陰一陽龍虎二物鉛是水一之名北
方河車金生於水金數四水數一共爲五也
汞是青龍東方木木生火木數三火數二丹
砂火之名二與三共爲五也五土無定位四
季立名水與金共五木與火共五故曰三五
道還丹道之玄也還丹之妙罕有玄解知之
者聖人乎可爲造化在乎心變轉自由耳不
知眞訣假如念誦眞歌不遇師受終無成理
余憶昔年迷謬徒歷山川一事不爲虛棄財
貨忽然指悟如醉醒焉目前可致煙霄足知
大道不遠蓋人祕易爲難恐愚者侮之容易
即天官減筭神道奪壽故眞人誡經云世皆
延年爲人身命漸被陰境侵之以至陰死也
豈陽生之神術乎夫不修行益生損人侵物
何長生乎雖遇至人道不相契固不傳其非
人乎科儀云希長生還丹取成大丹不可不
知爐鼎也知爐鼎又不可不知火候也知火
候又不可不知心也旣知心又慮多難與宿
殃也萬一自知又不可妄傳授於人也道不
傳即廢傳非人即殃故知萬妙不得其心也
心爲出世之宗丹爲延年之藥服之陽宫即
陰司落名已後縱棊亦神解上仙此眞聖之
言不惑矣余悟古賢眞㫖至參同契金碧經
古文龍虎傳三聖遺文衆眞歌訣不離眞妙
之鉛汞乎恐後之有疑未决者更序之於心
鏡必欲明其大道照曜眞元滌學者凝滯之
㫖曉愚者惑誑之說悟而見受可披青雲可
致朗月當明序而說之知不惑衆者矣
　　　太清神丹中經叙
元君曰元君者上帝之師也其人大神能調
和陰陽驅役風雨進退五星斟酌寒暑驂駕
九龍十二白虎天下衆仙𨽻之焉人生死咸
由之矣猶言本亦學道服神丹之所致也非
自然爾況小兆乎勉力求半勿得懈怠上士
得道昇爲仙官中士得道棲集崑崙下士得
道長生世間賢者勤之吾不虚言元君曰凡
言聖人神人仙人此三人者皆是學而得道
者也非天生自然矣但德有優劣官有尊卑
故雖神雖聖雖仙猶言人者明其素是人也
天神之自然生者則但言神不言神人言神
者以光氣爲體言人者猶有骨肉也但已得
道能隱翳變化不見聞耳凡初得仙者但言
仙人若得昇天棊來大神之處則位爲眞人
若得補天曹官職乃位爲神人也老子及太
一問元君曰凡服神丹而長生者豈神靈候
之乎將自藥之力也元君曰長生之事功由
於丹丹之成由於神神不祐則作丹不成也
故將合丹必正身心守善不履罪過神明哀
之作丹必成神丹入口壽無已矣

雲笈七籤卷之七十三















雲笈七籤卷之七十四政四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　方藥
　　　太極眞人青精乾石䭀飯上仙靈方
　　　　　　　(王　君　注　解)
青精上仙靈方太極法使二千二百歲中得
傳十人無其人祕之勿泄一日有其人聽頓
授之十人過限不得復授受之者皆立盟約
誓啓不宣漏脆有方之師青帛三十尺金鐶
兩雙代歃血之信傳非其人宣泄寶文身考
三官死爲下鬼摙濛山之石填積夜之河凡
受書齋十日授者亦然然後乃得對傳之太
極眞人曰夫受生炁於五穀者結胎育物必
抱穀氣之流精也含眞萬化亦陶五穀之玄
潤也若子寄形於父母將因所生而攝其生
矣不縁所生之始本而頓廢其所因者未嘗
不枯竭於偏見斷年命以雕傷乎當宜因其
所由順其精源凝滌柔和微而散根使榮衛
易鍊於日用六府化谷於毫漸也故因穀以
斷穀者乃衛明之良術縁本以去本者乃攝
生之妙迹耶於是扇南燭之東暉招始牙之
朱靈五液夷泯關百通盈神樂三宫魂柔魄
寧復以晨漱華泉夕飲靈精鳴鼓玉池呼吸
玄淸華腴童於規方胃滿填乎空青所以千
笇一啓壽隨年榮歲與藥進飛步仙庭也服
盡一劑者命不復傾五雲生身體神氣清亦
能乆食百關流亭亦能終歲不飢還老反嬰
遇食即食不食即平眞上仙之妙方斷穀之
奇靈矣
生白粳米一斛五斗更舂治折取一斛二斗
得稻名有青者如豫章西山青米吴越青龍
稻米是也青米理虚而受藥氣故當用之盛
治勿令鷄犬穢物臨見之南燭草木葉五斤
燥者用三斤(或都用三斤亦可雜用莖及皮)
(益佳多取令淹潚一斛二斗米耳不待斤兩)
(之制度也以意消息之)其樹是木而葉似草
故號南燭草木也一名猴藥一名男續一名
後卓一名惟那木一名草木之王生嵩高少
室抱犢鷄頭山名山皆有之非但數處而已
江左吴越多其土人名之曰猴叔或染叔粗
與其名相仿佛也煑取汁極令淸冷以潚米
米釋炊之灑護皆用此汁當令飯正作紺青
之色乃止預作高格暴令干若不辦雜得他
藥者但作此亦可服日二升勿服血食亦以
填胃補髓消滅三蟲爲益小遲但當不及衆
和者耳亦神仙食也上元寶經曰子食草木
之王氣與神通子食青燭之津命不復殞此
之謂也合藥之始當先齋三日乃得爲之尤
禁房室穢漫藥不行也此上眞之方不同他
事山林諸道士但按此而用耳若不辦諸雜
物及貧者又或無米但單服此葉或擣爲散
或以蜜丸服之皆得仙也近易之草而俗人
不知知猶不用可不哀哉初欲服者要當先
作和者三二劑劑盡無復和乃單行耳先冝
填胃關故也有資力者自可常和而服之得
効尤速百害灾病不復犯也單以米合猶爲
小遲要自愈於胡麻術桂之單行也服之使
人童顔聦明延年無病又不令人有憂思之
心矣禁食血肉生之物若噉脯不害也若無
和而單行者當三蒸三曝極令干旦以清水
漬二升或一升再服之如食狀亦可水送餐
及以葉擣此飯爲屑以和白蜜重擣萬杵丸
如梧桐子大日再服服五十丸乃佳有愈於
乾飯之益也其日遇食亦食無苦也如不得
食平平耳又常當漱玉池之華以益六液和
用空青七兩精鮮者先細擣重絹羅之夫空
青者虚曜而益眞填胃而明眼强筋而補液
增精而童顔上仙品石也若施之以房室則
氣穢而神亡害殺立驗可不愼哉又用丹砂
一斤精徹者先細擣絹簁之夫丹砂者朱明
而陽焕填骨而益血强志而補腦增氣而理
肺使人百節通利關樞調和上仙品石也忌
血食履殗濁及房室犯之者上氣生癥積骨
枯之病又用伏苓二斤白好而不氷者以水
五升煑之三沸焙干而細擣重絹簁之伏苓
者通神而致靈和魂而鍊魄明目而益肌厚
腸而開心又與南燭二炁相養調榮理衛亦
可單以乾飯和之尤良禁食酸及猪犬肉忌
見血腥犯之者藥勢不行無益於身單干䭀
飯合茯苓擣篩蜜丸如前服之良又用荆木
杪軟葉華陰干者五兩干葉益佳細擣千下
重絹簁之荆木葉華通神見鬼精取荆之時
勿令鷄犬見也凡合此藥者皆冝靜宻勿以
藥名宇以語不同志者所將使人不得不示
之耳愼之凡四物擣篩都畢又合内臼中重
擣一萬杵畢乃以合溲青干飯中善令調市
盛以布或絹囊著甑中蒸之微火半日許令
釜中水多少如乾飯斗數數反側囊四面令
通熱市若釜中水竭而飯不市者更以意增
水微火也畢出囊飯著高格日中曝之取令
極燥(以藥溲干飯訖又以清酒合溲飯令浥)
(浥耳然後内囊中)當得大甑内囊飯畢以蓋
宻甑上勿令氣泄塵入又曝飯當善分解之
勿令相滯令極干歷歷可耳(亦可擣之爲屑)
(丸以白蜜梧桐子大日服八十丸日再服使)
(人長生延年)又和用白蜜二斗清酒一斛
右二物皆令精好以蜜投酒中攪之調和畢
以薄溲䭀飯於大器中皆令通市浥浥爾乃
出日中曝令極干干復内如前凡一斛二斗
令作十過溲飯或七八過溲之取令浥浥調
市亦務欲薄溲使調而數於日中暴也用酒
溲䭀飯都畢乃内囊中復蒸如前畢出干令
燥於此亦可擣而丸服如梧桐子大日再服
八十丸又和用一斗酒一斗清水若井花水
淋沃之極令清徹以南燭葉一斤或二斤漬
之或煑之一沸出令汁正作紺青色小令濃
也又内白蜜五升或一斗著青汁中攪令匀
和畢又以溲䭀飯如前溲令調市日中乾之
唯欲多溲干也須盡淸汁乃止又輙復蒸畢
日中干之極燥青精䭀飯之道都畢矣若釜
甑蒸之不相容者亦可分蒸之也合藥當用
月之上旬於寅卯日别安釜竈也若藥歷歷
者但服五合送以飲若藥相結謾不解者乃
擣宻丸計五物合爲八十丸平旦一服或再
(藥成封著蜜器中數出干暴之若作丸亦當)
(頓作之也服畢聽得食腑)初服之始不便絶
穀也當減穀以二升半爲限一年後減爲二
升三年後減爲一升四年後減爲半升減之
以至都盡至於五年令人輕明大驗自此以
後亦能一日九食亦能終歲不食(食麵乃易)
爲減服䭀飯百害不能傷疾病不能干去諸
思念絶滅三尸耳目聰明行步輕騰十年之
後青精之神給以使之令坐在立亡能隱化
遯變招致風雨一劑輒益筭一千長服不死
凶年無穀或窮不能得米者皆單服南燭或
和茯苓或以蜜和南燭或雜松栢葉會用相
參非但須穀也但當不得名之䭀飯耳皆宜
參以吐納咽液以和榮衛常當如此䭀飯須
雲牙之用雲牙不須䭀飯而行事也若和用
古科者日服二合半耳服不患多唯患不可
供故二合半以自節限耳初服藥不便斷穀
也此上仙之名方去食之妙道矣
　　　太上巨勝腴煑五石英法(一名太帝)
　　　(君鎭生五藏訣)
南嶽眞人告曰吾昔有入室弟子仙人趙成
子者初受吾鎭生五藏上經乃按而爲之成
子後欲還入太陰求改貌化形故自死亡於
幽州上谷玄丘中石室之下死後五六年有
山行者見白骨在室中露骸冥室又見腹中
五藏自生不爛如故五色之華瑩然於内彼
山行人嘆曰昔聞五藏可養以至不朽白骨
胷中生華者今覩其人矣此子將有道不修
中道被試不過乎因手披之見五藏中各有
一白石子鎭生五色華如容狀在焉彼人曰
使汝五藏所以不朽者必以五石生華故也
子已失道可以相與因取而吞之去復四五
年而成子之尸當生彼人先服石子以成子
當生之旦而五石皆從口中飛出如蟬狀隱
隱雷聲五色洞明徑還死尸之藏因此成子
改形而起如一宿醉睡之間其人心懼恍惚
因病日甚乃至入山尋視死尸所在到石室
前方見成子偃據洞嘯面有玉光而問之曰
子何人哉忽見有五老仙翁披錦帶符手秉
羽節頭建紫冠言於成子曰昔盜吞先生五
藏寶石者此人是也言畢彼人面上即生惡
癩噤而失言比歸達家癩瘡亦匝一門大小
同時俱死族亦遂滅矣
訣曰太極金華眞人以此經文刻於太微帝
君紫微宫玄珠玉殿東壁牖上其文曰五石
異方津光合形有終而死有始而生萬類反
本千條歸眞氣適浮煙血奔流精哀哉兆身
飛眞不成何不竭以雲草玄波徊以卉體華英
會以七白靈蔬和以白素飛龍沐浴平旦正
心向東凝精厲魂上帝五公再拜朝靈鎭固
五方長生天地出入流通各安其位生華五
藏此文乃上清八會龍文大書非世之學者
可得悟了者也太素眞人顯别書宇受而服
之求其釋注於太極帝君焉雲草玄波者黑
巨勝腴也一名玄清卉醴華英者蜜也五光
七白靈蔬者薤菜也白素飛龍者白石英也
法當種薤菜使五月五日不掘拔者唯就鋤
壅護治之耳經涉五年中乃取任藥名爲五
光七白靈蔬取薤白精肥者十斤黑巨勝腴
一斛五斗白蜜凝雪者五斗高山玄若絶泉
石孔之精水二十六斛白石英精白無有厲
𥔲者五枚光好於磨石上礪䕶使正圓如雀
卵之小小者好塋治令如珠狀勿令有礪石
之餘迹先清齋一月或六十日令齋日訖於
九月九日先築土起基高二尺作竈屋屋成
作好竈口向西屋亦開西户也當得新大鐵
釜安竈上於九月九日申酉時向竈口跪東
向内五石子於釜中於是乃先投一枚於釜
中祝曰
青帝公石三素元君太一司命玄母理魂固骨
鎭肝守養肝神肝上生華使肝永全次又投
一枚於釜中祝曰
白帝公石太一所憩元父理精玄母鎭肺守
養肺神使氣不朽肺上生華十萬億歲次又
投一枚於釜中祝曰
赤帝公石帝君同音玄母理神桃康鎭心守
養心神無灰無沉心上生華華茂玉林次投
一枚於釜中祝曰
黑帝公石太一同筭玄母元父理液混變守
養腎神使無壞亂腎上生華常得上願次又
投一枚於釜中祝曰
黄帝公石老君同威太一帝君理魂鎭脾守
養脾神使無崩頽脾上生華白日上昇投石
時皆各閉氣五息然後乃投石都畢起向竈
五再拜又取薤白五斤好積覆於五石之上
畢内蜜灌薤上畢内腴一斛五斗灌蜜上畢
乃格度腴入釜深淺高下處所也然後稍入
清水使不滿釜小許止木蓋遊覆釜上九月
十日平旦發火當取直理之木熇燥好薪不
用蠹蟲及木皮不淨薪也微火煑之纔令䧟
劣沸而已勿使涌溢大沸大沸則五石消爛
當屢發視謂其下火當先視腴格處所若煑
水煎竭輒當益水使盡二十六斛水而止又
水盡之後更加煎令減先腴二寸格疇量以
意斟酌視之都畢成也寒之於釜中下火灰
宻蓋其釜上五日乃徐取五石平旦向五方
各拜拜畢跪以此腴雜以東流水以次服之
餘水及腴取令送石子入口下喉中耳聞之
再服時亦如初投石於釜中時一一按祝而
服之也畢又五再拜畢若藥煎旣成而視無
復石者非有他也直五精伏散隱靈化形故
自流逐於雲腴之中無所疑也但當日服五
合以酒送之神變反質各自鎭養五藏矣自
於五藏之内更生成五石也愼不可猛火火
猛石精飛去滓濁壞爛雲腴熬臭殆不可服
御又雲腴之味香甘異美强骨補精鎭生五
藏守炁凝液長魂養魄眞上藥也以好器盛
之宻蓋其上即日服二合爲始日以爲常若
腴蜜煎强者亦可先出服石後加腴更和腴
煎取令凝如割肪也人亦有丸服之者三十
丸大都丸不如腴服佳也趣復任人所便便
則安於體體便則無不佳常能服此腴者乃
佳若先腴盡當更合如前内白石英五兩鎭
釜底一兩輒一枚祝說如法但不復礪石使
員而重服之耳藥成出此石沉東流水中不
常熇竭之淵若不欲更此合腴者亦無損於
前五石此腴名玄女玉液一名飛龍雲腴一
名鍊五石之華膏服之十五年内外洞徹壽
長天地役使鬼神三年之後眼可夜視眞人
云此方愈於鍊八石之餌全勝於玄水雲母
之玉漿旣服此五石石之喉徑寶鎭五藏中
輒有一石以守藏孔藏孔之上皆生五色華
也若其人或暫適太陰權過三官者肉旣灰
爛血沈脉散者而猶五藏自生白骨如玉七
魄營侍三魂守宅三元權息大神内閑太一
録神司命秉節五老扶華帝君寶質或三十
年二十年或十年三年隨意而出當生之時
即更收血育肉生津結液復質本胎成形濯
質乃勝於昔死之容也眞人鍊身於太陰易
貌於三官者此之謂也太微天帝君詠曰
太陰鍊身形勝服九轉丹華容端且嚴面色
合靈雲上登太極闕受書爲眞人
　　　太上肘後玉經方八篇
　　　　霞　棲　子　盧　道　元
昔巢居子奉事東海青童君以節苦心寂奉
師禮具暑雨祁寒無懈無怠僅二十年乃口
授玄法手録聖方曰若求跨鶴昇九霄未易
致也若優遊乾坤之内守顥然之氣容色不
改心目清朗壽數百年不歸可得矣然神仙
祕術不可傳失其人長安年中巢居子以寒
棲子賢人也使沐浴齋戒乃授其事至貞元
八年寒棲子以余不揆陋微遊放自適所從
來者匪世俗之士無聲利之交若天與之正
性謂不虚授乃傳之余以隱棲子文華之士
昔登上科忽遺馳鶩息心道門僅六七年其
玄法祕術無不得之而至理之要曾似未遇
顧余有此遺禮留愛久之而言余知其志士
也心忘爵禄遯時稱騷雅之什有而若無實
而若虚者哉必當羽化雲飛豈止龜鶴齊壽
寶歷乙未歲霞棲子盧道元敬持太上八方
細藴玄寶一軸以授隱棲施君敬之哉戒之
哉
　　　(乾)天父地母七精散方第一
　　　(坤)風後四扇散方第二
　　　(艮)王君河車方第三
　　　(巽)龜臺王母四童散方第四
　　　(離)彭君麋角粉方第五
　　　(兊)夏姬杏金丹方第六
　　　(坎)南嶽眞人赤松子苟杞煎丸第七
　　　(震)青精先生䭀米飯方第八
　乾天父地母七精散方第一
竹實三大兩(九蒸九曝主水氣日精)地膚子
四大兩(太陰之精主肝明目)黄精(四大兩戊)
(己之精主脾臟)蔓菁子三大兩(九蒸主邪鬼)
(明目)松脂三大兩(錬令熟主風狂痺濕)桃膠
四大兩(五木之精主鬼忤)苣藤五大兩(九曝)
五穀之精
　右方昔黄帝服之上昇後欲傳者立壇焚
　香啓告
　上帝然可授之立盟不泄四十年一傳之
　爾若違誓傳之太上奪筭七代受考於水
　官愼之
　(坤)風後四扇散方第二
五靈脂三大兩延年益命仙靈皮三大兩(强)
(筋骨)松脂三大兩(主風癎)澤瀉三大兩(强腎)
(根)术二大兩(益氣力)乾薑二大兩(益氣生)乾
地黄五大兩(補髓血)石菖蒲三大兩(益心神)
桂心三大兩補虚之不足雲母粉四大兩(長)
(肌膚肥白)
　右方風后傳黄帝黄帝傳高丘子高丘子
　傳大茅君大茅君傳弟固凡欲傳授誓不
　妄泄若輕授非道之人考延七祖右藥十
　物各如法擣簁仍擣三萬杵同鍊過白蜜
　和擣一二萬杵酒服日三十丸
　(艮)王君河車方第三
紫河車一具(王母歌曰紫河車一龍潜變易)
(却老還童枯楊再益下文注曰紫河車者首)
(女是也東流水洗斷血一百遍酒洗五十遍)
(陰干曝和合)生乾地黄八大兩(補髓血)牛膝
四大兩(主腰膝)五味子三大兩(主五臟)覆盆
子四大兩(主陰不足)巴戟天二大兩(欲多世)
(事加一女去之)訶黎勒皮三大兩(主胷中氣)
鼓子花二兩(膩筋骨)苦躭二大兩(治諸毒藥)
澤瀉三大兩(補男女人虛)菊花三大兩(去筋)
(風)甘草菖蒲三大兩(益精神)乾漆三兩(去肌)
(肉五臟風熬令黄)柏子仁三兩(添精)茯苓三
兩(安神)雲英三兩(縮腸)黄精二兩(補脾胃)蓯
蓉三兩(助莖力女人去之)金釵石斛二兩(添)
(筋)遠志二大兩(益心力不忘)杏仁四大兩(炒)
(令焦去尖皮去惡血氣)苣勝四大兩(延年駐)
(形神)
　右二十二味共擣散鍊蜜丸如梧桐子大
　日以酒下三十丸服三劑顔如處子昔王
　君傳蘇林子當傳立盟歃血不爾違太上
　之科延灾祖考
　(巽)龜臺王母四童散方第四
丹砂七兩　朱砂三兩　胡麻四大兩(九蒸)
(九曝煎令香)天門冬四兩　茯苓五兩　术
三兩　干黄精五兩　桃仁四兩(去皮尖)
　右八味合簁擣三萬杵冬月散服夏月丸
　之服以蜜丸如梧桐子大志服八年顏如
　嬰童之狀肌膚如凝脂昔王母傳大茅君
　大茅君傳弟哀立盟契約誓不慢泄泄則
　太上科之愼歟愼歟
　(離)彭君麋角粉方第五
麋角三兩具不限多少解開厚三分長五寸
許去心並惡物用米泔浸之夏三日冬十日
一换泔約一月已上似欲軟即取出入甑中
蒸之覆以桑白皮候爛如蒸芋曝乾粉之每
斤入伏火硫黄一兩(麋食菖蒲其精實入角)
(也以酒調服三錢)
　右方彭君服之壽七百七十九歲後入地
　肺山去不知所在今人云彭逝謬耳别自
　有傳此方者又有人於鵠鳴山石洞獲此
　方文法皆同不可宣也
　(兊)夏姬杏金丹方第六
杏子六斗水研之取一石八斗入鐵釜中煑
之先以羊脂揩鐵釜令三斤脂盡即下杏子
汁以糠火煑之四十九日乃取以構子煎丸
如大豆日服一丸三兩爲一劑夏姬服三劑
爲少女後白日上昇此方出於羨門子上經
立盟勿泄傳者殃及七代愼之愼之
　　　又杏金丹方
取杏子三斗去其中兩仁者作湯纔三四沸
内杏子湯中便須手摩令皮去熟治之置盆
中折之清其汁度得七八斗棄其滓取一石
釜置糠火上以羊脂四斤摩釜中令膏脂盡
著釜熱復摩之令盡四斤脂内汁釜中熬以
糠火並蠶砂火火四五日藥成其色如金狀
如小兒哺服如鷄子黄日三服百日父母不
能識令人顔色美好
　(坎)南嶽眞人赤松子枸杞煎丸第七
枸杞根三十斤取皮别著九蒸九曝擣粉取
根骨煎之添水可三石後並煎之可如稀餳
即入前粉和丸如梧桐子大服之一劑壽加
百年北方赤松子以傳李八伯立盟不泄如
妄傳天殃將罰
　(震)青精先生赧米飯方第八
白粱米一石南燭汁浸九蒸九曝干可三斗
已上每日服一匙飯下一月後用半匙兩月
日後可三分之一盡一劑則腸化爲筋風寒
不能傷鬚鬢如青絲顔如氷玉此方若人服
之役使六丁天兵衛侍祕之勿傳當獲神仙
切愼妄傳
　　　太一餌瑰葩雲屑神仙上方(並引說)
夫茂實者翹春之明珠也苣勝者玄秋之沉
靈也丹棗者盛陽之雲芝也茯苓者絳晨之
伏胎也五華合煙三氣淘精調安六氣養魂
護神能用得其方位爲天仙老者復壯反嬰
童顔千害不傷延壽萬年三春茂實一斛名
曰茂者茂於陽精也故爲藥首若三春不得
合藥者藏茂實於宻器中封泥之須用乃開
之到來春不佳者不復用敗者勿取注蟲茂
也此物難藏當素精盛燥器盛之若茂實變
成水者當絞去滓以茂水和藥也黑巨勝屑
三斗先熬令香乃擣爲屑茯苓十斤細擣下
簁爲屑白蜜五升乾棗一斗大者剥皮去核
蒸過擣令相和調清美酒五斗凡六物合攪
令和内一釜中微火煎令凝如糖以可丸者
乃出著蜜器中更分擣三千杵丸如鷄子中
黄大日服三丸夫擣藥爲屑皆令極細輕絹
篩又内釜中煎之當數攪和之以蓋釜上合
藥欲得别處不欲得人多聞見服此藥者六
年白髮還黑面有童子之色行步如飛身生
玉光灾害不傷駕雲上昇位爲眞人
又說藥逐年功効服藥一年目明耳聦强志
而通神二年愈勝三年瘢靨皆滅四年體休
氣充五年行步如飛六年白髪還黑面有童
嬰之色此藥補胎益氣充精開明上仙方也
道士有單服此藥而昇度者不可勝數此不
比於常方而冝用合餌之
　　　靈飛散方傳信録(雲母法附)
余與憲臺察史博陵晦叔有遺世保形超蹈
山海之契嘗共話求學之士探擬賒謬恥營
近實虚務遐闊未易凡鄙便冀飛昇謂金丹
坐延而仙籍立致夫處心不寘於道練形未
異於常齒髮不駐顏色隨謝是氣血内耗而
容狀外變疾病未脫嗜欲交煎天生速死不
及常理區區晨昏多此類也今所爲異必求
良方先驗容齒與俗流自别知常限不迫方
可冀乆視修仙練神淸虛求餌芝玉因約索
精要近拯形骸有新聞閱互相曉導晦叔異
日謂余曰有客話裴都尉者鶴髪早垂童顏
近復訪其所餌曰靈飛散之功共知此方在
千金第二十八卷晦叔又曰聞勛曹員外郞
范陽君彝常與修氣道客吴舍人丹講求此
方丹曰千金近略率多不眞定此方本出太
清仙經可求正文如法合餌君彝私誌亦未
卜所獲時寓累於故李中書泌之宅暇日偶
入小佛室有釋籍盈幾皆斷爛罕全雜委無
次軸閱將半忽遇一軸標首完整文墨甚華
題曰太清眞經發視乃靈飛散方卷君彝執
讀欣契誠懷即齎靈文驟告於丹丹焚香頂
奉滌手持捧謂君彝曰此眞官曲遺靈應特
延紀於仙書足觀後學晦叔以余與君彝莫
逆分至傳信可憑約就咨訪便求傳寫余驅
乘詣門問與聞葉因得抄録與晦叔同之又
方中味以雲粉爲主是歲余授鐘陵奏辟而
廬阜在封部之内爐峯跳波脉注群壑居人
方士皆引湍春雲水沐日曝流霜瑩雪九珠
旋螺宛若天造貨於村市資爲衣食常肆所
積日取無限此方難要唯兹一物有是行也
實天借心謀亦將旁利同志不然何契會如
此似先約話余私貯靈感不忘寢興行商洛
數程息豹藏郵舍客有自内鄉來者曰有鄧
掾融攝宰前邑年踰從心之五而姿鬢不老
目童不昏理劇接賓與强仕等力問其所得
曰常獲神方余至邑徴訪乃靈飛散所致考
其傳授乃藥力驗應云昔歲見唐主簿有道
流口付說是靈仙上方欲窺功用可立變鬢
髪融有親客顏鬢已衰將試靈驗因求合分
服三十日客之容髪頓易前狀融半劑之効
亦保數十年不改恨其藥力未成便闕服餌
又遠謫窮顇資貨多乖今比凡流猶有所異
復說在長安日傳張裴二駙馬皆目變効重
符前聞則此方神奇驗實相接眼覿口問積
爲明徴又孫處士道門上流精窮方要掇此
編録固非偶然余與晦叔幸君彝之遇果求
而得之約誓心服之以邀効證他日之異續
此編書元和七年四月五日高陽齊推書心
記實
　　　靈飛散方(出太清經第一百五十三)
　　　(卷)
凡欲致萬神求昇仙皆先潔齋清己香水灌
頭沐浴五體益善百日之後乃可致神明欲
求仙者當從北嶽西嶽中嶽眞人靈飛散得
而服之必得神仙矣眞人曰凡欲求神仙不
老長生乆視白髪更黑齒落更生面目悅澤
肌肉有光從表覩裏者當服靈飛散老君曰
此方術之要神仙之道必化之本道士服之
神仙不難術士服之遊於華山凡夫服之年
去更還老翁服之返生童顏老君曰服此藥
者可以不老十日服之三年不食服之五年
可壽二千六百二十四歲我非一人皆得眞
道保成神仙
雲母一(斤成鍊者茯苓半斤亦可一斤)栢子
仁七兩　石鍾乳七兩　菊花五兩(亦可一)
(十五兩)术四兩(一本人參七兩)乾地黄十二
兩(亦可十五兩)桂心七兩　續斷七兩
以九物治下簁訖以生天門冬十九斤擣糜
絞取汁以丸此藥汁多可和之汁少者溲之
著銅器中懸著甑下蒸黍一斛二斗熟出藥
曝乾更治擣之令細簁服一方寸七旦服無
毒可多服餌當食十日身輕二十日耳目聦
明七十日髮白返黑故齒皆去若落去者而
得更生取藥二七七七以白蜜和之擣二百
下止丸如梧桐子可得八十一丸曝令燥訖
視丸表裏相見如明月珠或似瑩火精珠或
赤或白此仙人隨身常所服藥也欲令頭髮
時生者日服此七丸至髮生不白不落若入
深山不食亦可作此丸日七丸不飢也若頭
髪不落未白但可服散可壽五六百年不白
耳白者如前法已白服藥可至一百一十七
年乃落耳求道必仙要至神仙髪齒更生如
三十時求道服藥不頭白齒落者老而服之
得仙之要齒骨尸解道之下者凡作此靈飛
散服之三日力倍五日血脉盛七日身輕十
日面目悅澤智慮聦明十五日力作不知極
徐行及馬二十日力不復當三十五日夜視
有光
　　　治雲母法
　　白鹽一斤(和合)雲母一斤(並擣之)
右雲母糜勿簁内重布囊中挼挺之水汰塩
味盡内絹囊中懸令干即成粉一法以鹽湯
煑之盡解如泥狀挺之爲粉
又法雲母一斤大鹽一斤漬之銅器中三四
蒸之一日於臼中擣之爲粉
又法用樸消水三升煑治雲母一斤取成粉
燥舒之向日光看無芒便好有芒勿服服之
乆後病殺人冝精治之此本於盧司勛所得
正經上傳寫記經中云擣雲母糜後入重布
囊中挼挺之令須入皮囊中挼挺大底不如
取廬山水磑舂擣者最爲輕細自造恐功不
至忽有粗芒者損人愼之服藥後禁食鯉魚
能斷一切魚爲上恐刀砧所相染害不輕
又禁食血是生肉生乾脯之類血羹是熟血
却非所忌禁生葱蒜生菲釅醋桃李木瓜酸
物並等不冝食又忌流水若江行及溪澗無
井處但煎熟食之亦得大麥損雲母力亦冝
愼之服此藥能斷薰血兼靜修心氣得効尤
速不得面受故此批上
孫處士進養生祕訣云臣遇此方已來將踰
三紀頃者但美而悅之疑而未敢措手積年
詢訪屢有好事人曾餌得力遂即服之一如
方說但能業之不已功不徒棄也
雲笈七籤卷之七十四










雲笈七籤卷之七十五政五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　方藥
　　　神仙鍊服雲母祕訣序
本草經玉石部云雲母味甘平無毒主身皮
死肌中寒熱如在車船上除邪氣安五臟益
精明目下炁堅肌續絶補中療五勞七傷虚
損少炁止利乆服輕身延年悅澤不老耐寒
暑志高神仙一名雲珠色多赤一名雲華五
色具一名雲英色多青一名雲液色多白一
名雲沙色青黄一名磷石色正白生太山山
谷齊雲山及琅琊北定山石間二月採(澤瀉)
(爲之使畏魚甲反流水案仙經雲母乃有八)
(種向日視之色黄白多青者爲雲英色青黄)
(多赤名雲珠如氷露乍黄乍白名雲沙黄白)
(晶晶名雲液皎然純白明徹者名磷石色青)
(白多黑名雲母此六種並好服而各有時月)
(其白晶晶色晻晻純黑若有黑文斑斑如鐵)
(者名雲膽色雜黑而强肌者名地碌此二種)
(並不可服錬之有法唯宜精細不爾入腸大)
(害人令虚勞爲丸散用之並正爾擣篩殊爲)
(末出琅琊在彭城東北青州亦有今江東唯)
(有廬山者爲勝以沙土養之歲月生長今鍊)
(之用礬石則柔爛如粉極細畏百草上露乃)
(勝東流水亦用五月茅屋水制之也)
本草經云雲母上品藥味甘無毒生太白山
谷齊雲山及琅琊北定山石間二月採澤瀉
爲之使有八種各有名向日視乃别之色黄
白而多青者名雲英宜春服之令人身輕入
水不寒增壽四千年
色青黄煌煌而多赤者名雲珠宜以夏服之
令人身輕耐寒暑增壽三千年
色如承雲乍白乍黄名雲沙季夏服之身輕
生光耐風寒增壽二千年
色黄白晶晶名雲液冝秋服之堅筋骨通經
脉增壽一千年
色青白多黑名雲母宜以冬服之身輕入火
不灼增壽五千年
多皎然白而明徹者名磷石四時皆服堅筋
骨通經脉增壽五千年
色晻晻純黑若有黑文斑斑如鐵者名雲膽
不可服令人患淋發瘡
色雜黑而厚强肌者是銅鐵間雜名地碌不
可服伐人命
又赤色厚重名陽起石是五雲之根别將入
藥用不可服凡五雲之根厚一寸有一千八
百年重以土沙埋新盆蓋着陰地歲月旣久
便自生長
又雲母五名第一精者名雲光第二名雲英
第三名雲珠第四名雲母第五名磷石
　　　鍊雲母法(凡十方)
鍊之法先薄擘去沙土亦可先以東流水漬
數日乃槌破而擘之訖又以水淘沐百許過
極令清乃隨遲速用之遲用者當以五月乆
茅屋漏水於白瓷器中漬之百日漉出若有
水垢不潔更以東流水浴之數過漉令燥其
浮濁細者亦别器盛之八月中以新布兩人
各持一端亦可繫竹竿頭於山野凈草上拂
取朝露絞汁隨復拂汁足淹雲母乃止不必
一朝取足又以漬雲母六十日已外便可取
用著温暖處勿令寒凍欲爲粉者便漉取令
燥作熟皮囊盛急繫口手挼捺之從旦至中
碎靡靡出以絹篩過餘滓更挼捺取盡止若
猶不細以指撚看尚見炅炅星文者更於大
木盆中以少水溲如泥研之良乆以水淘沐
細絹瀘漉取餘滓更研淘取盡清澄之亦可
挼竟旦以紗葛粗篩之乃於白斧燥盆中研
之絹漉如法亦善亦可先研以粗絹澄令燥
乃用皮囊挼細絹篩之亦可露水漬百日出
令燥擣以絹囊於水中漉汁澄乾治之凡如
此皆成粉唯令極細如面指撚無復光明乃
佳若猶嫌不精可以露水煑粉散沸出口懸
燥乃更臼擣重絹篩之速用者取洮竟薄擘
絹囊盛内湯中出浮寒水中又内湯又浮水
中如此十過易水令冷候視軟出曝乾革囊
槌便成粉
又法取礬石三斤皮囊盛没湯中令消釋乃
以雲母漬汁中一宿則軟如紙更水洮去沫
研挼所冝急成粉礬石有微毒特須洮去
又法礬石四斤以東流水四斗漬之取汁以
黄斧器盛雲母十斤燒令赤内汁中又岀更
燒使三過止加鹽如鷄子大内汁中燒投令
汁盡乃止水洮去沫漬澄自碎成粉若不甚
細更挼篩之用硝石亦佳
又法雲母十斤葱白五斤鹽三升水淹煑之
葱出以水洮去鹽味研挼隨意則成粉務其
精至也
又法擣麻母葉汁以漬五雲母則糜如泥研
成粉麻母生山谷其樹如梓樣純白色葉似
樗而細折之有白汁山人蒸食之
又法露水八升作湯分半洮洗雲母二十斤
如此再過又取二升作湯内芒硝十斤以雲
母漬中二十日出絹囊盛懸屋頭使見風日
令燥以水漬漉皮囊槌之從旦至中乃細絹
篩滓復槌令得上好粉五升
又法薄擘雲母十斤硝石二斤絹囊盛置銅
器中酒一升水二升半合炭上煑之沸出囊
投寒水中用酒復煑如此十上十下靡靡然
於水中槌汁出淸澄成粉此出玉清法
又法取成汰雲母以地榆灰汁漬一月細瀘
治碎令熟又以沸湯濯之去灰炁十餘過凝
乾取十斤煑以桂五斤細槌研以水二升半
煑之令桂無味乃止去滓取汁以解雲母如
糜此崔文子法
又法苦酒漬雲母四十五日出治之水漬攪
去酸味凝之單絹袋盛水中挼令汁出澄之
此越師法
又法以茅屋水三升銅器煑沸同礬石三兩
掏滓内雲母一斤煎五六沸出乾治洮爲粉
凡鍊治五雲惟宜精熟不爾傷臟致疾或於
腸中生長不可復治故方家殷勤備說(治之)
(以火不如湯多服不常不如少服而長乆也)
　　　衆仙服雲母法(二十六方)
中山叔卿栢桂下玉匱素書雲母方
取雲母五色具者細擘之以茅屋溜水惹秋
百草上露以漬之百日内革囊槌之絹篩着
竹筒中塞口懸甑下白沙一石填其上蒸之
一日炁達去之更内黍稻米一石蒸一日炁
達又去更内稷稻米一石蒸一日炁達去之
乃以白蜜一升和合於銅器中湯上煎令可
丸丸如麻子以星宿出時一服三丸日再三
十日加如梧子大三丸常以鷄鳴服一丸三
十日身輕目明五十日腹中癢七十日三蟲
去八十日皮膚光九十日入水不溺面白易
骨三百日走及奔馬一年爲眞人又云年七
十已上四百五十日已後乃得仙(此是用一)
(斤法多合者益之一云用二升)
堯師方回自服雲母方
取雲母粉三斤雲滋五升煎之且竭内松脂
三升洋又内崖蜜三升合蒸之從旦至暮下
寒暑自凝如餌服如彈丸日三服可飲水而
食棗七枚乆服騰山越海神仙長生寒暑不
侵也
又韓衆服雲母方
雲母粉一升大麥屑二升合煑令熟去滓服
其汁身光長生亦能度世也
赤松子服雲母方(凡二方)
雲母三斤硝石一斤以醇醖酒漬雲母三日
細破内生竹筒中以硝石俱内復以升半醇
醖酒内中火上煎乾攪勿住須臾如膏出置
板上半日當細成粉平旦以井華水服寸七
日一服百日三尸下正黑如泥盛以筒葬之
於冢次百日許惆悵不樂過此乃佳二百日
還少如童子藥盡更合
又方葱白蒸擣絞取汁二升桂屑雲粉各一
斤合内生竹筒中安一石米下蒸之成水曝
凝干服之還老如少童雲母澤瀉爲之使
又方雲母一斤澤瀉二兩末天門冬八兩(末)
茯苓八兩(末)
右四味和爲散每日清旦服方寸七漸至三
七日酒下佳九仙君曰以白露水和露粉服
一方寸七日三服一百日光生二百日三蟲
伏尸下其惡血從鼻出夫人禀性不同受炁
亦異或虚或實有熱有寒初服時皆有覺觸
以意消息如覺體中熱唇口乾燥即須加三
兩味冷藥和粉服之若覺冷即加熱藥候炁
宣通臟腑調適然可單服服時乍少常令不
絶初服粉苣勝一升蒸曝乾研碎水淘取汁
以粳米和汁作粥稀稠得所如人腹内暖用
粉一七和服縁粉膩苣勝粥得滑利流向下
凡人皆上熱下冷然久可依方服之
九仙經云雲母者千二百種之精七十二氣
雲之英體精而光不爲水毁不爲火焦天地
相終日月同耀採雲母取山陽面者爲佳也
炅先生服雲母方(凡二方)
薄削生竹筒盛白鹽半升木盆蓋漆之埋井
傍濕地深五尺十餘日爲水又内硝石一升
化爲水乃内雲母粉二斤復漆固口埋之十
(日)出與白蜜分等鐵器中蒸之凝如餌服或
丸如梧子日三服身光耐寒暑
玉清服雲母法
取前方所捶成粉者一斤麥門冬屑半斤白
蜜半斤合和内生竹筒蜜蓋之蒸三斗粳米
下半日許出當如餳狀常服彈丸大日三服
長生不死惟志服之
崔文子服雲母方
取前地榆灰所漬成粉者用青竹筒各長尺
五削去皮盛之令不滿五寸以縑掩口悉住
甑中細沙壅之竹口出沙上五寸蒸之一日
可復悉取置新瓷瓶中縑塞口漆周宻之以
春分日内井底秋分日出之先取白蜜一升
鍊牛脂二升蠟半斤於銅器中微火煎和合
乃内雲母又煎可丸止吞如梧子大三丸日
三服之三年則不飢渴耐寒暑不畏風濕五
年白髮却黑形體輕强長服神仙
越法師服雲母方
取前苦酒漬成粉者以生竹汁微火煑之三
日三夜已更以清水鍊之乾三十日後以葱
涕和如糜於瓦器中蒸之半日已出乾之和
以白蜜服如梧子大三丸日三服神仙度世
越女元明服雲母方(凡九方)
雲母粉十斤先取竹汁一斤内器中肉桂半
斤勿屑之合盛蒸之五日五夜當水盡爲度
出内銅器中眞丹二斤白蜜三斤攪令相得
復蒸一日當如餳狀盛以竹筒丸之如酸棗
大每日服一丸一月服之還年滿一歲成童
子
又法擣葱白華絞取汁二升肉桂屑雲母各
一斤合内生竹筒中蒸之一石米下成水曝
凝乾治服一刀圭日三服二十日還年十歲
有童子色四十日似嬰兒百日入火不熱入
水不寒
又方先以桂屑一升蒸成水乃内蜜雲母於
中又蒸之成膏服美酒下之一月覺効
又方桂十斤削取心得三斤擣篩葱白花四
十斤熟擣絞取汁和桂屑内生竹筒中蓋實
宻口懸蒸黍米五斗熟即化爲水又内雲母
粉一斤一日復化爲水日服一橡斗日三服
二十日貌如童子
又方葱涕和桂屑漬之三日絞去滓以和雲
母粉内於薄竹筒中宻固口内醇苦酒中二
十日成水服之一橡斗日三服壽數無極
又方葱涕三升桂屑二斤雲母屑五斤合擣
和内生竹筒中埋陰地入土三尺百二十日
盡化爲水服一橡斗日三服服之長生
又方葱涕五升桂屑半斤合和銅器蒸之又
内雲母一斤溲埋地中與地平宻蓋三日盡
爲水服一勺日三服長生不老
又方雲母粉一斤白蜜三升内銅器中漆固
口埋北垣下三十日出之器中已化成漿水
飮之多少自在服二十日身生光三十日風
濕不傷百日成童子
又方雲母五色具者細擘於硝石湯煑沸即
投寒水中如是九度止乃以日乾之盛鐵器
中燒之與火同色即出注白蜜中攪之相得
如糜乃以絹絞去滓取汁寒凝如膏先食服
如彈丸日三服神仙長生
老君餌雲母方(凡六方)
雲母粉一斤硝石白者一斤擣篩白蜜三升
都合攪如粥内生竹筒中漆固口埋北墻下
三十日出之盛銅器中稍稍似水若酒中服
二十日身生光三十日露不著身五十日入
山辟虎狼水火不能害百日出窈入冥縱橫
反覆便成仙人
又方雲母粉一斤蝦蟆脂如彈丸白硝石寒
水石各如彈丸春内竹筒中牢宻封口埋濕
地深四尺九日出以涂手執火不熱如熱更
埋七日乃成可服之服藥一升日再服百病
除身面潤澤二百日與天通達
消玉石法
取美玉一斤細未之内雲母水中十日乃消
可服半斤諸石屑内中皆消不但是玉此方
祕妙勿傳
又方雲母粉二斤硝石一斤合擣如泥内甖
中漆固口濕地埋深三尺亦可懸井中去水
三尺十日化爲水服一橡斗日三服稍加之
却老還少身形光澤
又方雲母粉一斤薄削生竹筒盛之樸硝二
兩置上宻封其口内蠶屎中七日化爲水出
凝蒸之填以黄土三夜或至四五日入消更
以黄帛三重宻固置陰花池中七日又爲水
出曝屋上三日下内五六丈井勿至底十日
成餌潤澤名雲液服一刀圭日三服洞視千
里百日長生
又方雲母粉天門冬屑茯苓屑各三斤合治
白蜜丸如梧子大服三七丸稍增至三十丸
十日後日再服二十日後日一服欲服雲母
先須作此法服然後可單服餌凡服雲母禁
房室履淹穢及食五辛血腥之炁
仙人鍊食雲母方
此方所以不依古方是東海女子賣鹽與蒙
山隱居遂求隱居得之方云凡服雲母粉須
者一碗粳米粥稀稠得所著一匙雲母粉熟
攪和服之仙經云此藥多能述之難盡凡欲
合藥先須祭竈辦以種種香華五果酒漿酥
蜜油等大須潔凈藥成之後百無所忌凡合
藥必須擇神臨日案經用除成收開建滿日
神必來臨藥何不有神驗不得用執破閉之
日合藥不好服無驗不効又欲得春夏合佳
或初秋七月亦得八月半已後不得承冷雖
成不佳又不用近火亦不用湯漬藥大忌其
藥欲得斧器盛服之佳又云欲玉碗鎚研藥
益人漬雲滋最佳已前並神仙祕法傳者勿
傳非人藏之金匱臣法臧言臣少長寒微早
嬰疾瘵遂投山谷尋訪良醫因之服餌綿歷
年載云云
眞人常服雲母方
擣葱白莖汁二升桂心半斤以葱汁和雲母
一斤蜜半斤緫内生竹筒中蒸一石米飯中
藥成爲丸服三十丸日再服之獲神仙雲母
上藥爲君主治萬病略之如前唯禁血葫荽
生鯉魚膾迎三送七已後任食
凡服雲母粉老人服之三七日骨髓填滿舌
聲清亮丈夫彌健是藥之驗也少年服之二
七日有驗已前雖明服法未明冷熱大便祕
澁和飲服之如冷大便滑和酒服之良
劉鍊師服雲母方
採得雲母禮先以木槌側打令葉葉開去沙
石訖以布袋盛瓮中取東流水浸之每五日
一易水浸二十日已來便漉出於大木盆中
淘洗以淨爲度然即却入布袋盛之内釜中
依前法煑一二十日候水減即添之每五日
一易釜中舊水第一度易水即除却第二度
易水即須澄取雲母粉却入袋中煑但候釜
中雲母捻如麵即止還入木盆中淘洗曝乾
以木杵臼擣爲粉其擣時須紙帳中勿令風
塵入擣了即依前法入絹袋擺入瓮盛欲煑
雲母時先須煑五茄地榆取濃汁以大瓮盛
之用此水旋旋添入釜中依前法煑之如無
消石亦得校難爛每斤五茄即取二斤地榆
觸類而長凡擇雲母須去黑硬及瑕翳者但
向日看光明透徹青白者爲上
化雲母爲水法(凡三方)
取葱涕如無涕取葱熟研代之挼取桂心擣
爲末消石研之以二味拌雲母粉埋向墻陰
地一月日並化爲水李夫人云但取葱汁和
蜜拌雲母化爲水尤勝硝石云硝石損骨如
上二法皆應以青皮竹筒中盛之宻固其口
也
又方雲母粉二斤硝石一斤合擣如泥内甖
中漆固口埋地深三尺二七日外取懸井中
七日化爲水
又方雲母一斤白蜜三斤合和於銅器中微
火煑之令沸以一器覆上漆固之埋北壁下
入地三尺四十日化爲水名曰雲母漿服法
粳米飮下
李大夫化雲母粉法
取雲母側敲重重劈開爲葉便入銅器中煑
十數沸令暖炁徹即以滋布縫作夾袋以前
件雲母入袋中盛之又於盆中瀉暖水相和
熟挼若得白汁旋旋傾入别盆中又用暖水
和挼之候得濃汁即瀉入別盆中以雲母汁
盡爲度即取諸盆中合入一盆又重入裌布
袋中重挼過還依前法瀉入通油盆中以雲
母汁盡爲度又取前件雲母重入裌絹袋中
過依前法挼之候雲母汁盡爲度如此兩遍
入裌絹袋中挼盡汁過其粉始精細都向裌
絹袋盛之懸於空處瀝水盡即以資鉢收之
道者鍊雲母法(白雲明徹者爲上)
雲母不得用鐵器修砂盆中煑鍊爲上雲母
一斤白礬四兩以研碎百沸湯化爲漿初但
礬汁拌雲母袋盛蒸七日後更入礬汁漬之
一月日並爲粉訖以三重絹囊瀘之水飛澄
停爲粉訖即以黄溪砂中蒸之七日亦以礬
漿拌之
成粉雲母一斤用白蜜二升鍊蜜澄瀘訖入
竹筒以漆固口埋入地三尺一月化爲漿如
未成漿濁在更埋半月日時寒即一月成也
服法每日空腹以井花水二合調雲母漿一
合服飲少酒無妨忌羊血
煑雲母法(凡二方)
雲母五十斤硝石半斤取雲母側打擘成葉
訖便入粗布袋中於淸水中擺洗去穢令盡
然始入釜中和硝石煑六七日當爛成粉
又取五茄皮及葱涕煑雲母但得一復時便
爛成粉其成粉雲母即入絹袋中洗過尤妙
眞人服水雲母法(凡三方)
葱莖取汁桂一斤治下篩雲母一斤粉之合
盛竹筒中蒸之一石米頃減火使凝令乾服
方寸七日三服三十日顏如玉服百日入水
不溺入火不燒雲母有五種色今時人多不
能别法當向日看其色詳膽視之乃可用耳
正陰視之不見其雜色並見如多青者名雲
英春宜服之五色並見如多白者名雲液冝
秋服之五色並見多黑者名雲母冝冬服之
但有異色多者名雲沙宜季月服之其色晶
晶純白多者名磷石宜四時服之色如黄而
堅者名雲精春秋冬夏常服餌之
五雲母之法或以桂葱玉和之爲水或於鐵
器中以玄水漬之爲水或以硝石合内竹筒
中埋之爲水或以蜜酪爲水或以秋露漬之
百日以韋囊盛之爲粉或以無心草汁合餌
服之一年則病愈三年老翁化爲童子五年
役使鬼神入火不燒入水不溺枳棘不傷與
仙人相見又他物埋之則腐火之則焦雲母
内火中至時不然埋之不腐故能令人長生
又云服之十年雲母炁常覆之純黑起者不
可服令人淋發瘡唯當以餌之皆當以茅屋
雨水東流水若露水漬之百日沙汰去士石
乃可用耳
又方擣葱莖絞取汁二升桂一斤擣下篩雲
母一斤粉之三物都合成竹筒中蒸之炊一
石米頃一日化爲水出凝之曝乾治服一方
寸七五十日作童子百日入水不溺履氷不
寒
神仙服雲母方
取雲母五色具者十斤細擘去黑者取精光
明凈者八月露時以露粉成務令細熟向日
看無芒乃可用也取成粉二升内生竹筒中
宻塞其口甑中蒸之又以白沙覆上蒸之一
日一夜去沙更裝一斛黍米復蒸一日一夜
去黍米覆裝稻米復蒸一日一夜乃出雲母
内銅器中加雲母一升合和之浮於鑊湯上
煎之半日雲母消盡令可丸丸如小豆大以
星宿出時服三丸日三服至十五日後體輕
鷄鳴時服三丸復十五日後增四丸日三服
十五日後體輕目明五十日後腸化爲筋七
十日三蟲伏尸盡下八十日身光潤九十日
入水不溺入火不燒百日後皮膚更生二百
日更易筋骨毛髪三百日後行如飛龍走過
奔馬一歲仙道成矣二十至四十服三百日
得仙五十至七十服之三百六十日得仙八
十已上服之四百日得神仙矣雲母者五石
之精天之精氣日月之光神仙之藥非賢勿
傳
眞人食雲母方(凡四方)
雲母五斤松脂十二斤茯苓十斤附子四十
五枚蜜䗶十斤凡五物合擣三萬杵細末曝
乾作三斗淳苦酒内中封令清使得一斗五
升不津器盛著衆手攪令相和埋著地中滿
千日乃出藥自成無疑藥成時其香三里聞
之服之一斤身中三蟲伏尸盡下百病皆除
服之五斤身中空虚顔色甚好十五時服之
六斤身飛行手摩日月服之七斤無所不能
出没自在在處隨形入道教化群生宻過人
間諸有厄難者皆能救脫之領立諸仙興顯
大法隨所教化此藥神祕非賢勿傳
又方葱涕和桂屑漬三月絞去滓取水和粉
内竹筒中筒須削却皮令薄宻内浮醯中爲
釀酒瓮二十日成水服之當神不復衰老矣
又雲母粉一斗大麥二升合煑熟去滓服其
汁身即生光長年不老
又方桂一十斤削取肉以得三斤擣篩葱白
四十斤熟擣布絞取汁桂屑内竹筒中覆蓋
上宻封口懸蒸五斗黍米下熟爲水内雲母
粉一斤一日復化爲水日服一盞四十日狀
貌如童子
雲漿法(凡二方)
雲母粉一斤硝石四兩朴硝二兩白蜜五升
右蜜煎令相得和雲母粉如煎餅麫以竹筒
盛之用蓋蓋之以泥四邊勿令炁洩埋地中
一二尺許一百五十日熟服之光澤肌膚顔
如童子
又方雲母粉一大斤澤瀉四兩蜜五升(煎去)
(二升取三升)朴硝四兩硝石四兩桂心三兩
右件雲母粉等和如煎餅面以竹筒盛之其
竹筒去青皮漆固濟其口待漆乾即埋於井
北去井三尺五寸深七八尺用手下土實之
埋一百五十日乃出其色凝碧洞徹清明可
服之百病立愈乆即長生
赤松子見授雲母神散方
吾見上仙眞人學道遊山下戲大海之濱見
一丈夫沐浴光白鮮明異常而問之云吾服
神散而得身光白鮮如是也因見遺方云日
取雲母粉清旦以井華水服之方寸七即身
生光澤
蒸雲母法
法須東南作竈釜上燒桑柴蒸之九日九夜
凡煑雲母一斗用鹽花二升和之
終南衛叔卿栢桂下玉匱中素書服雲母粉
方
右以雲粉一斤白蜜一升合於銅器中重湯
上煎令可丸丸如麻子以明星出時服三丸
鷄鳴服七丸三十日身輕目明五兩腹堅七
兩三蟲下八兩皮膚光澤九十日入水不濡
入火不灼百日易骨二百日走及奔馬一年
飛行自在便可昇仙
雲母長生斷穀丸方
雲粉三斤白蜜二升銅器盛湯上煎以淡竹
瀝三升漸添令盡用篦左右攪之勿令停手
以竹瀝盡爲度合時須護凈勿令鷄犬婦人
見服時先喫一頓好飲食任意食之盡飽明
旦空腹即取藥一丸如鷄子大向生炁方服
渴任飮食淡麫餅枸杞蔓菁苜蓿龍葵等服
兩劑萬病出齒落勿怪不經月必更生平復
凡欲食面時皆著三兩匙雲粉相和作食不
覺有别異
雲漿法
雲母粉一斤白蜜三斤右和合銅器中火上
令沸停冷以内新瓷器中宻封以板覆上乃
埋北壁下入地三尺四十日化爲水名雲漿
先齋戒三十日以王相日平旦取井花水一
升雲漿一合和飲之日三服身出光澤臨雲
不著降玉女感神仙
服雲母畏忌法
芹菜葫荽猪肉鱔魚大麻子鮎魚諸陳臭等
味不畏觸藥但恐損粉力黄衣米醋亦不可
喫制粉力難行糠醋稍通喫若但擬求治病
補益延年增壽亦不假須斷葷茄血肉若修
仙道須特愼之爲佳
韓藏法師療病法
療人五勞七傷虚損發汗出以粉粉身手摩
之雲粉入肉不見乃止加食即汗出並是虚
也數數粉摩之欲除肌膚中風能多涂身令
人骨膩療人疳濕癬瘡以粉和粳米粥服之
差即止療人金瘡以少許内瘡中粉和粳米
粥兩服當差如差永除痕跡下部病五十年
不差者日服粉二度二十服永差十餘日斷
五辛葫荽猪肉生冷
療時行疫毒壯熱頭痛心腹脹滿及患黄以
粉三兩和粥半碗稀稠得所冷暖如人體日
三度服之立斷
療金石發動頭痛身體壯熱以粉一七和冷
水二合服之日三度即止療患偏風半身不
遂口喎面捩精神悶亂每日以兩七和飲服
之以差爲度兼以粉摩身極佳也
療七種風氣冷熱炁心腹脹滿連胷徹背痛
無常處胷中逆氣以粉一七和酒三合及粥
等日三服以差爲度神驗
療骨蒸虛熱唇口乾燥四肢羸瘦不能飲食
依前方服粉不過三斤悉皆除愈
療十二種心痛飛尸但依前服之亦愈
療白痢多年不差者用三匕粉和粳米粥服
之二七立効忌血食治帶下不止服諸藥不
差者以粉内下部兼依前法服立愈驗
療刺風如行針刺如前服並以粉摩身特忌
房室五辛等
療蟲毒下血不止及三蟲痔漏如前服驗
療腹中冷食不消將粉摩身并以方寸七好
酒冷合和服無不差
療冷及痃癖癥瘕者但准前以淸酒服之不
過三斤永除曾有人被蛇咬踝上通身腫苦
痛甚不得屈伸即以針刺歇其毒炁以粉和
酒服三兩七兼將粉少許涂所咬處少許時
毒汁出即當消歇比見有人因醉亂以刀刺
著三處皆深腹漏諸藥不能救遂將凝粉三
七爲兩服服之凝血内散經一食乆即下部
血出并鮮血片便無痛苦涣如氷釋因知破
血有驗
雲笈七籤卷之七十五










雲笈七籤卷之七十六政六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　方藥
　　　靈寶還魂丹方(并序)
夫人生禀於五行拘於五常則爲五味之所
賊八風之所攻爰自飲乳至於耄年莫不因
風而喪命或多食而過飽或失食而甚飢或
飲啜太多或乾渴乏水或食鹹苦或啜酸辛
或畏熱當風或惡寒親火或庭前看月或樹
下乘涼或刺損肌膚或撲傷肢體或時餐燥
藥或多啜冷漿或久絶屏幃或日多施泄自
此風趨百竅毒聚一支遂使手足不隨言詞
蹇澀或痛貫骨體或痺襲皮膚或癢甚蟲螟
或頑如鐵石或多痰唾健忘好嗔血脉不通
肉色乾瘦或久安牀枕起坐須臾語澁面虚
雖活如死或緫無疾苦卒暴而亡男即氣引
於風女即風隨其血未有不因風而喪命者
也世人不能治其風但以藥攻其内安有風
在五臟六腑之中四肢百脉之間而湯飲之
類曷能去乎假令相疾而醫用藥乖誤雖難
經素問三世十全欲去沉綿其可得也余乆
居太白抱疾數年萬藥皆施略不能効後有
一翁遺余此藥服都五粒疾乃全除稽顙叩
天求其藥法然肯傳授誓不輕泄余故録於
石置諸靈室後人得之者宜敬之無或輕慢
自貽殃咎但依法修鍊何慮不神夫炙藥制
燒藥燒藥制煑藥煑藥制生藥生藥使煑藥
煑藥使燒藥燒藥使炙藥遞互相制遞互相
使君臣俱具父子固全遂得陰陽各有其緒
陽藥制陰以引其陰陰藥制陽而引其陽此
藥雖不能致神仙得之者但服一豆許則壽
限之内永無疾矣如已患風疾及撲傷肢節
十年五年運動不得者但依法服之一粒便
効重者不過十粒有人卒亡者但心頭未冷
取藥一粒以醋調一粒摩臍中一千餘下當
從臍四面漸煖待眼開後熱醋下一粒入口
即活但是風疾不拘年月深遠神驗不可具
載其功力每丸如芥子大日曝乾收之凡疾
人不問年月遠近先次以紅雪或通中散茶
下半丸如或風澀甚者即一丸良久以熱茶
投之令患疾人瀉三兩行依法潑薑豆湯下
一粒當以他人熱手更互摩之患處良乆熱
徹即當覺肉内有物如火走至痛處所苦當
時已失矣一二百日及一年内風疾下牀不
得者服一粒後當時可行步一如不患人至
重者每瀉後服藥一粒後歇三五日間依前
服紅雪先瀉後服丹藥但每日服不過一二
粒平復如本打撲損多年者天陰即疼痛動
不得者尤驗只可一兩粒服此藥多者疾愈
後藥力當伏脚心下男左女右但有所苦發
心念藥隨意則至此藥神驗功効非智能測
其法
光明砂一兩一分　陽起石　磁毛石　紫
石英　自然銅　長理石　石亭脂　雄黄
　　已上七味各三大兩
金薄二十四片光明砂研如麵以蕎麥灰汁
煑三日淘取秤雄黄研如麵醋煑三日淘取
秤石亭脂研如麵酒煑三日淘取秤之
　　已上五味各四大分研如麵生用
遠志　巴戟天　玄參　爲蛇　仙靈皮
　　已上五味各五大分
木香　肉豆蔻　鹿茸(如乾柿者)肉桂
　　已上四味各六大分
延胡索　木胡桐律
　　已上三味各三分
石硫黄　雄黄　朱砂　自然銅
　　已上四味同一瓶子入金薄覆藉不固
　　口以火炙三日火常去瓶子三寸不得
　　甚熱
陽起石　磁毛石　紫石英　長理石
　　已上四味同一瓶子内以金薄覆灰埋
　　瓶子一半歇口燒三日第一日火去瓶
　　子二寸第二日火去瓶子一寸第三日
　　火近瓶子至夜鍜通赤無火毒
又鐘乳十兩以玉槌研七日如面即住用熟
夾絹袋貯系定頭邊懸於鍋中煑以水二斗
煎取一斗内減鐘乳水三合研生犀角一千
下將此水别收貯候入皂莢仁時同研用又
將其餘鐘乳水煎遠志等五味仍加蔓菁子
五大分拍碎同煎令水至七升去滓取此藥
水又煎青木香等四味至四升去滓又取藥
汁煎半夏(只以湯洗十)度拍破當歸(細剉二)
味各一大兩煎至三升去滓澄淨
又地黄汁一升無灰酒一升童子小便一升
此三味與藥汁三升都計六升於淨器中文
武火養成煎候至一升即下諸般金石藥攪
勿住手待如稀粥即去火下雄黄等五味生
藥末熟攪令極勾即下皂莢仁(炒其子打取)
(仁杵爲末秤取六大分)龍腦二分(於盆内硏)
(如麵入藥中)並所研犀角汁同入於乳鉢中
令壯士研三千下候可丸丸如芥子大不得
太大此藥功効造化無殊又此藥就後分爲
三大分如品宇取一口即一分也
又加鍊了芒消一大兩名爲破棺丹芒消即
上好蜀消有鋒鋩者即得也於銚子内火上
鍊令汁盡取爲末入於藥中或有暴亡不問
疾狀但肢體未變者可破棺打齒熱醋調下
一粒過得咽喉即活十救八九其丸如裏荳
大餘砂並依歌訣
　　　還魂丹歌
硫雄砂隔銅居上磁起長棑紫作頭金上下
三中各二第(一句說石藥四味依此次第入)
(瓶子第二句說四味亦依前次第入瓶子第)
(三句說金薄上下各三片中間兩片隔石藥)
此燒銅炙滿三休(一瓶燒一瓶炙依藥法三)
(日止)乳烹四五俱歸(一乳即鍾乳烹即煎也)
(四五二十也乃二斗水煎至一斗也是歸一)
(斗也)取一仍須十一修(即此一斗鍾乳水煎)
(草藥十一味云十一修也)煎到三時還要出
(即煎至三升也)地和童酉一時勾(地黄酒童)
(子小便三物是也)去火石歸安靜室(是去火)
(入石藥)待如肌肉五生稠(肌肉和入體也五)
(生即生牛黄五味用也)别盛三合鍾間水外
邊千下轉犀(牛此即鍾乳水磨犀也)
　　　修金碧丹砂變金粟子方(治一切風)
　　　(延齡駐顏治萬病兼化寶)
先作泥毬子泥用黄丹白土瓦末鹽醋溲用
蠟爲胎不得令有微剿陰乾傍邊安孔去蠟
更燒過即取好光明砂研搗爲末以紙卷灌
入了用一大蚯蚓和毬子泥擣泥令爛却固
濟孔子待乾更打一鐵鐶子安於鐵鼎子中
安置鎔鉛汁入鼎中其上可二寸已來即以
糠火養長令鉛軟爲候如此一百二十日加
火取出更於地上以火鍜過候冷出之其藥
如青紫螺子揀取黑末不中用者分藥一半
以青竹筒貯用牛乳蒸五遍三度换乳乳皮
堪療黔黯取出入地坑子中三宿細研以粟
米飯爲丸丸如粟米大年四十日一丸年五
十日二丸年六十日三丸其力更别不得多
服治一切風延齡駐顔治炁益顏色餘者細
末於甘鍋中用好黄礬一兩以砂末上下布
蓋固濟頭乾了灰火中養四十九日以大火
鍜候冷開皆成金粟子取鼠尾一寫鍮三兩
用半分眞庚先於甘鍋内溶引鍮乃下三四
粒子粟便化爲眞西方也
取冝装
　　　　長用　　　將此去鼎中盛毬了一切
　　　　火三　　　臨時取毬子大小其毬孔
　　　　大兩　　　頭向上安在鉛鼎之中
　　　修羽化河車法
光明砂四兩揀取如皂莢子大者爪州黄礬
半兩已上取三年米醋拌細勾如泥將用一
一裹其朱砂待乾别取上色西方半兩打作
薄剪作小片子更裹砂子然後取武都上色
雄黄一兩曾青一兩細研以左味煎以膠調
將雄青末捏成小餅子將裹前砂待乾擣塩
醋爲膠泥更裹一重緫了直待乾用眞鉛爲
櫃(鉛則别有法)更燒三遍出寒之乃擣篩如
法取鉛銀六兩打作合子其合子須相度處
口拒深下二寸四分深廣上一寸二分即取
眞鉛鋪於合底可二分即排砂如蓮子樣更
以眞鉛蓋更鋪砂重重取盡了即以眞鉛蓋
却取滿合却先打銀束子束定六一泥固濟
待乾取五斤鹽用消石鍊過兩度了細擣篩
取鐵鼎可容得前合稍寬者實其鹽擣作䧟
合處是爲外櫃以鹽鎭持了蓋却鐵筋貫定
固濟待乾掘一地鑪深一尺六寸闊一尺四
寸以馬通火糠火燒四十九日開鼎以鐵筋
撥鹽櫃看銀合櫃變爲金色即去火取出如
未更燒七日取待冷開合剥下黄礬及雄青
留著取一粒細研水銀二兩於鐺中微火取
藥半豆大糝上便乾鍜成寶且惜莫用别取
光明砂十二兩研碎和前伏火砂同研依前
用米醋煎溲成團取前内櫃細擣篩築爲櫃
即取前剥下者雄青細研鋪底了安砂團更
以蓋子上了便著櫃未填滿依前來固濟待
乾入鼎别泥鑪著草灰半斤火養一百二十
日以大火鍜出罏取藥如前當成上色西方
也此名第二轉紫金河車若要服食出毒入
寒泉一月日却以乳蒸用楮汁丸丸如粟米
大延齡治萬病每日服只可一丸若志心盡
一兩壽年五甲子神祕不得偶然輕泄傳非
道之人受其殃考
　　　神室河車方
别取光明砂一斤細研以左味拌取一瓷鼎
子可貯得藥者將拌砂築成櫃將伏了砂細
研醋調泥櫃内干了著汞八兩以二兩火入
罏養一百二十日成紫金即將投名山不宜
用告上玄書名仙籍也其神室收取要用時
坐於灰中著汞六兩用二兩火養一復時成
眞上色西方也參同契外丹亦云龍虎之訣
即金華黄芽之品祕
　　　九轉鍊鉛法
取鉛十斤汞一斤以器微火熔之用鐵匙掠
取其黑皮直令盡每一遍傾在地上復器中
溶之凡如此九遍訖即下汞即用猛火熬作
青砂色如不散即糠醋灑之即變爲青砂矣
更於一鐵器中盛醋傾砂醋中訖用鐵匙研
令熟又醋烹添取鉛黄於瓦上令干取黄牛
糞汁并小大麥麵亦得和所熬青砂作團如
鷄子大或作餅日曝干一本云陰干於燎鑪
火上鞲袋吹取鉛精名鉛丹其性濡更著器
熬令至熟其色盡赤又出醋中研令熟至澄
著瓦上使乾於器中熬令熟紫色又别以一
器取好酒一升下赤鹽二兩和投器中相得
即取紫色丹一時寫著酒中待冷出之此即
名九還鉛丸爲丹名曰九轉紫鉛丹也
　　　金丹法
硫黄(一斤通明者細研如粉)山池石鹽二兩
(亦細研如麵)伏火北亭汁三兩
右三味藥並同相和令勾便取鐵合用米醋
研上好香墨濃涂鐵合内三遍候干便入此
三味藥於合内以文火逼合令熱候藥化爲
汁出盡北亭陰炁住火候凝冷便用硝石四
兩細研如粉入於合足内實按了以粘紙封
定合足候干方入於鼎内用法泥固濟其法
泥用雁門代赭如鷄冠色左顧牡蠣赤石脂
等三味各細擣如粉入伏火北亭汁匀和入
臼内杵一千以來方用固濟相合並足周迴
唯務緊宻爲妙合鼎上用鐵關關定切在緊
宻候陰乾便取鉛三斤於銚子内鉛化作汁
用小鐵杓子抄於合足四面候勾遍又更消
熔熔鉛汁漸漸灌於鼎内直至鼎滿合上二
寸以來便選成合日夜半子時起火初六兩
日加一兩至六十日滿足後藥鼎冷定用小
鐵鑿子鑿去黑鉛開合取藥眞如金色便入
於乳鉢内研細如粉
　　　伏火北亭法
北亭砂三兩(明白者)以黄蠟一分半(熔作汁)
(拌北亭令匀)作一團子以紙裏炒風化石灰
一斗用一磁罐先將一半風化灰入於罐内
實築内剜一坑子放北亭於内上又將一半
風化灰蓋准前實築初用火三斤以來漸漸
加火至五七斤三復時足乃起一弄十斤火
鍜令通赤火盡候冷取出用生絹袋子盛又
掘一地坑子可受五七升滿添水候泣盡水
安一細磁碗於坑子内上横一杖子懸釣北
亭袋子於碗上更用一盆子合蓋周回用濕
土壅盆子勿透氣三復時並化爲水取此水
拌調前件二味藥
　　　化庚粉法
上好庚一十兩汞五十兩貯於一罐内常用
火煖將庚燒令赤投於汞内柳篦攪化盡爲
度用鹽花三斤與金泥同研唯細便入一大
鐺内匀平上用勘盆子蓋鐺以泥固濟周迴
令宻慢火鍜之却令汞飛上以汞盡爲度次
用煎湯沃鹽花候鹽味盡爲度其庚粉於盤
内日曝乾後細研入在藥内雄黄八兩如鷄
冠色者研如粉雌黄八兩通明葉子者研如
粉戎鹽四兩研如粉金粉十兩右五味藥並
細研如粉别换鼎合一依前法用米醋濃研
香墨勾塗合内還用文火逼合令藥作汁一
依前法用硝石四兩細研如粉安在合足内
實按以麵粘紙封定合足便固濟合蓋入於
鼎内准前法泥固濟合足合上用鐵關關定
後陰乾一依前法先取鉛三斤於銚子内鎔
作汁以杓子抄在合足四面相次更鎔鉛汁
漸漸灌滿鼎内至合子上二寸以來一依前
法選成合日夜半子時起火火候准前初起
六兩日加一兩至六十日滿足候鼎合冷定
用鐵鑿鑿去黑鉛取合其藥當作紫金色每
一分於乳鉢内細研可制汞一斤立成紫磨
黄金此非人世所有是神仙祕授若於助道
須知足乎
　　　伏藥成制汞爲庚法
汞一斤藥一分於新鐵銚子内藥置汞上用
茶碗子蓋固濟如法安銚子於火上專聽裏
面滴滴聲即將銚子於水内淬底如此十數
度其汞已伏研砂如黑鉛砂子别入甘鍋銷
韝當爲紫磨金其於變化不可具載
　　　四壁櫃朱砂法
四壁櫃朱砂其法能除風冷温暖骨體悅澤
顔色乆服無疾延年益壽
　　針砂一斤　硫黄四兩　朱砂三兩
　　白礬四兩　鹽一兩
右以濃醋一斗五升煑針砂硫黄二味令乾
以火鍜之待鬼焰出盡後放冷研别入硫黄
一兩又用醋一斗五升更煑候干依前鍜之
鬼焰盡即止放冷以水淘取紫汁去其針砂
澄紫汁極清去其水盡陰乾即入白礬鹽同
研内瓷瓶中四面下火鍜之侯瓶内沸定即
止待冷出之細研以醋拌爲櫃先用藥一半
入鉛桶中築實即以金薄兩重朱砂入櫃上
又以餘櫃蓋之築實以四兩火養三七日即
换入銅桶中宻固濟用六兩火養三七日足
即用十斤火鍜之任火自銷寒罏出藥朱砂
已伏於潤濕地薄攤盆合一復時出火毒了
細研以棗肉和丸如麻子大每日空腹以温
水下五丸以鉛作桶可重二斤以銅作桶可
重三斤忌羊血
雲笈七籤卷之七十六



















雲笈七籤卷之七十七政七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　方藥
　　　大洞西華玉堂仙母金丹法
右用凝白蜜三斗眞丹精明有白華者三斤
精雲母屑二斤凡三物攪令和合著銅器中
蓋器上以器著大鑊湯中令浮銅器桑木薪
微火煎鑊令蜜及藥皆乾於銅器中出器涼
之三日又曝燥擣爲散還内銅器中又宻蓋
器口以器著竈上甑中好桑薪蒸之三十日
當以白日竟日火蒸之夜不火蒸也日數足
出丹作高格爆燥之又擣三萬杵細篩爲散
又内銅器中蓋器上如初時法著大鑊湯中
浮煑銅器三日三夜訖都畢名曰仙母金丹
一名西王母停年止白飛丹也涼之三日爆
燥更擣三萬杵篩細爲散以凝白蜜丸如小
豆大平旦服二十丸日常服之者長生不死
面有少容如女子若讀大洞眞經而服此丹
者萬遍旣畢立乘雲昇天不得復住止世間
觀戲於風塵中也其不誦大洞經者而服此
丹便得長遊於世上矣服此丹無所禁食食
飲之冝任意耳常在人間周旋俗中人不覺
也所謂眞仙混合隱化八方矣先齋三十九
日以七月七日日中時合此丹也
　　　鎭魂固魄飛騰七十四方靈丸
　雲母四兩　雄黄四兩　眞瑰四兩
　硝石四兩　玄參四兩　槐子中仁四兩
　龍骨五兩　猪零四兩　青丘霜四兩
　虎杖花四兩(陰乾)鷄舌香二兩青木香
　二兩　沉香二兩　薰陸香四兩　詹糠
　二兩　戎鹽三兩　空青八兩　丹砂八
　兩　石兊黛四兩　白石英二兩　太陽
　嬰童羽衣二兩太陰精上素華二兩
　桃華四兩
　比結陰精流華一升二合當(以九月建日)
　(取之盛别器中)結炁凝精素華丹一升二
　合(當以十二月建日取之盛别器中)神華
　陰精流珠一升二合當(以冬節日取之盛)
　(别器中)
合二十七種(已見二十六種後入白寒成二)
(十七種)上二十四種法二十四神三種應以
三元之精炁上應九晨結魄凝魂五色硫黄
化形變景無有常方故人服之神鎭氣安當
以三月建日合藥五月壬日服丸始合以次
從雲母起各别擣三千杵匝桃華合二十四
種合七萬二千杵畢各置一拌中未得擣藥
仍告齋三十日訖事令童女侍香皆令少口
愼言好性善行肉香骨芳之人置藥於二十
四拌中露著中庭三宿勿令鷄犬外人見之
不使聞哭泣之聲露畢以次内藥著釜中第
一内雲母次内雄黄後内桃華内二十四種
都畢皆當以次序相覆令竟釜中以北結陰
精流華一升二合次内結炁凝精素華丹一
升二合次内神華陰精流珠一升二合畢以
清稷□一㪷二升沃藥即以上釜蓋之令上
下四面四邊内外宻厚七分故以雲母在下
其炁衝上桃華在上其色冠下故有次第也
當先作六一泥泥土釜二枚用東海左顧牡
蠣戎鹽赤石脂黄丹滑石蚓螻黄土六分皆
等合治擣細篩和以百日米醋和畢搗令匀
以合成六一泥也泥兩土釜内外漸漸薄泥
日曝令燥燥則再上内外令厚二寸半都畢
仍作竈南向安𨭊孤著竈中央釜底令去地
一尺二寸米糠燒之九日九夕令火去釜九
寸九日九夕進火令近六寸又九日九夕令
火至底三寸合三九二十七日畢寒之三日
發開視藥起飛精仰著上釜神藥成若不起
更泥如初又進火如先二十七日寒之三日
無不成也取三歲雄鷄羽掃取之仰著上釜
神藥則名飛丹紫筆華流精有百變之色玄
光映焕七十四方服之一銖身生流光七十
四色左唾則三魂童子立見右唾則七魄化
生七形之童衣飛羅羽裙神輿玉輦立到於
前盛之金柈精凝釜底則爲玉胎瓊液之膏
和以白蜜更合於臼中東向擣之令七萬杵
一銖爲一丸丸畢宻器封之露著中庭三日
三夕畢清朝服一丸令三日服三丸即能乘
空步虚出有入無令至七日合服七丸即自
能浮景霄霞身生五色五嶽神官五萬人衛
從身形
東向服九丸則致青霞緑軿青龍控轡青陽
玉童九十人青腰玉女九十人東嶽仙官九
千人來迎兆身
南向服八丸則致絳霞雲軿赤龍控轡絳宫
玉童八十人太一赤圭玉女八十人南嶽仙
官八千人來迎兆身
西向服六丸則致素霞玉輿六龍控轡耀靈
玉童六十人素靈玉女六十人西嶽仙官六
千人來迎兆身
北向服五丸則致皂霞飛輦玄龍控轡太極
玉童五十人太玄玉女五十人北嶽仙官五
千人來迎兆身
向戊巳之上服三丸則致黄霞玉輿十二飛
龍控轡中央黄機玉童十二人黄素玉女十
二人中嶽仙官一千二百人來迎兆身服五
丸即致五嶽仙官奉玉扎鳳章請兆之身上
詣九官金闕之下受署眞仙之號可謂靈丸
之妙大哉乎凡諸變化七十四種金銀寶玉
赤樹絳實立生水火有妙於琅玕八景四蘂
絳生神丹之用不能一二具處特略其大化
之微爾
凡欲遊戲五嶽周流八極不拘仙官之勞意
憚典局之類未欲昇天者自可不須服五方
之丸但常服三丸七丸之數固魂鎭魄飛騰
七十四方遨遊五嶽壽同三光餘可依五方
之數耳若服五方之丸便爲五嶽之司五嶽
之司便有局任不得適意也
　　　南嶽眞人鄭披雲傳授五行七味丸
　　　方
上皇保命固精丹訣用藥味配陰陽精氣五
行之精君臣相佐固精保命養氣安神調理
五臟補養六腑虛敗自充衰朽復潤血脉壯
盛筋骨長堅髮白重黑胎髪却生功効如神
録不可盡丹藥非道無以延其壽道非藥何
以養其身道藥相扶何慮不痊其沉痼(某)自
㓜年好學經方陟嶺穿崖登雲渡谷尋師訪
道僅二十餘年暮齒五旬衰劣尤甚苦心旣
久但渴至玄遂到南嶽靈巖山得遇志士授
傳某此術盟誓丁寧與(某)修合之門服藥之
法忌鷄犬穢惡腥膻葷血莫非潔凈處精專
心修制(某)遂修合依方服之經三月已來頓
覺精神有異五臟之内調暢得安氣力之間
自然强壯又服經半劑其効不可名狀如年
三十之人服一劑如十五童子奇哉靈藥具
方如後
　　硫黄二兩(日之精)白龍骨二兩(月之精)
　　安息香半兩(火之精)栢子仁二兩(木之)
　　(精)兎絲子二兩(士之精)五味子二兩(金)
　　(之精)肉蓯蓉二兩(水之精)
右件七味藥其香用胡桃人隔杵别擣其餘
並擣羅爲末和合以魁罡日用棗肉爲丸如
小豆粒大每日空心無灰酒下三十丸忌鷄
猪魚蒜欲修合服藥之時須用丙寅丙午日
或蜜日所合和以火命人面東合之忌孝子
師僧婦人鷄犬皆不得見服藥日王相方淨
潔房内經半年後若近房色常泄穀炁即精
氣永固不泄也神効不可具
　　　九眞中經四鎭丸
太一神仙生五臟填六腑養七竅和九關鍊
三魂曜二童保一身長生萬歲四鎭丸方
　　太一禹餘粮四兩(定六腑填五臟)
　　眞當歸一兩(以和禹餘粮止關節百病)
　　薰陸香一兩(以和當歸薫五臟内)
　　人參二兩(補六腑津液助禹餘粮之勢)
　　鷄舌香一兩(除胃中客熱止痰悶)
凡五種以禹餘粮爲主四物從之先内禹餘
粮擣一百杵次内四物合和爲散
　　丹砂四大兩(攝魂魄鎭三神理和氣)
　　甘草一兩(以和丹砂潤肌膚去白髪)
　　青木香一兩(以助甘草去三蟲伏尸)
　　乾地黄一兩(以和百髓滿腦血)
　　詹糖香一兩(補目瞳薰下關)
凡五種以丹砂爲主四物從之先内砂擣一
百杵次内四物爲散
　　茯苓四大兩(填七竅補久虚和靈關)
　　白术一兩(以和茯苓潤神氣明目瞳)
　　乾薑一兩(以輔術勢除熱痰開三關去)
　　(寒熱)
　　防風一兩(補濕痺除穢滓止飢渴)
　　雲母粉一兩(澤形體面生光補骨血)
凡五種以茯苓爲主四物從之先内茯苓擣
一百杵次内四物成散
　　麥門冬四兩(去心填神精養靈液固百骨)
　　乾棗膏一兩(以助麥門冬凝血脉去心穢)
　　附子一兩(炮益腦中氣填臟内冷去痰)
　　胡麻一兩(熬和喉舌液填下關泄澤三神)
　　龍骨一兩(潤六液養窮腸烏髪止白)
凡四鎭神丸合二十種藥令精上者其五物
爲一部皆令成散先取禹餘粮部擣三千杵
次入丹砂部搗四千杵次内茯苓部擣五千
杵次内麥門冬部擣六千杵又内白蜜四升
擣七千杵又内白蠟十二兩擣八千杵更下
鍊蜜令可丸若剛硬更下蜜令柔復擣三萬
杵藥成丸如鷄子中黄許大分爲細丸而服
之以正月九月十一月上建日合之滿日起
服之百日中籌量服五丸當先一日不食後
日平旦乃服服畢然後乃飲食如故千日之
後二百日中服七丸二千日之後三百日中
服二十丸三千日之後四百日中服三十丸
計爲率鎭神守中與天地相畢此藥萬年不
敗若常服此藥一切不同服雜藥餌之輩若
欲合此藥先禁戒七日永不得入房室無令
鷄犬小兒婦人見修合之時當燒香設一神
席於東面爲太一帝君太一君太一上元君
坐位心常存呼呪之服藥時當亦心存之以
向月王此所謂四大以鎭四神除百病令人
不老遠視萬里之外白髮却黑齒落重生面
目悅澤皮理生光服之一年宿疾皆除二年
易息三年易氣四年易脉五年易體六年易
筋七年易骨八年易齒九年易形十年役使
鬼神威御虎狼毒物不敢近
　　　黄帝四扇散方
　　　　　　　(大茅君以授中茅君)
　　松脂　澤瀉　乾薑　乾地黄
　　雲母　桂心　术　石上菖蒲
右八味精治令等分合擣四萬杵盛以宻器
勿令女人六畜諸污殗等見旦以酒服三方
寸七亦可以水服亦可蜜丸如大豆許二十
丸至三十丸此
黄帝受風後四扇神方却老還少之道者也
我昔受於高丘先生令以相傳耳
　　　王母四童散方
　　胡麻四大兩(九蒸九曝黑肥者去皮熬)
　　(令黄香)天門冬四兩(高地肥甘者乾之)
　　白茯苓五兩(白實者亦當先煑曝乾)
　　术三兩(時月採肥大者桃仁四兩當用)
　　(好者仍須大熟桃解核取人熱湯浸去)
　　(皮尖)乾黄精五兩(高地宿根者乾之)
右六味精治先熬胡麻後入諸藥擣三萬杵
細羅爲散每日平旦以酒服三錢暮再服冝
漸加之亦可水服如丸即鍊蜜和之更擣萬
杵丸如梧桐子大自二十丸加至四十丸
　　　帝女玄霜掌上録
一名帝女玄霜二名瓊漿三名玉液四名地
母乳五名甘露漿六名九轉陰丹七名醍醐
酥自古神仙雖餌金丹無不修此陰丹者且
如黑鉛屬水其數一一生二二生三三能生
萬物豈不因陰陽乎夫大丹者是陰陽龍虎
及至修鍊了號爲正陽如此即孤陽也旣孤
陽不可立身須假陰丹而相負以爲梯航也
其數隨陽數用九也若論津潤五臟灌注華
蓋上添泥丸下補精元大藥不得玄霜服乆
而難見其功大丹出於契中陰元玄霜出自
祕録所以術士難知也今具著修陰丹
白雪玄霜法
取上好黑鉛一生者二斤汞半斤先於銚子
中撥瀉令細絶灰便將汞投在鉛中熟攪鉛
作堝子大小臨時用瓷瓶子一口表裏通油
者便取上好醋五升貯在瓶内即於穩便房
内明凈處室向陽者下手作假陽極之時當
合道氣也便安瓶子於土坑内其口與地平
將鉛堝安瓶口上更以紙三四重紙上又安
瓷碗蓋之若是陽極之時七日一度取出其
堝上如垂雪倒懸見風良久自硬掃取後其
瓶内醋損即須换如此重重取至一斤霜即
於瓷碗内入甜漿水用柳木槌殺研漸漸入
漿水如麵糊末在碗四面安在飯甑中蒸蒸
了又研以清水淘澄乾又用清水殺研末在
碗上土甑内又蒸研淘準此法五度入飯甑
四度入土甑蒸之其土甑蒸時碗口上别用
一口碗合之如此九轉足即須用熟絹袋盛
以清水於銀器中擺過後一復時用却去清
水以綿蓋器口日内曬乾掃下又用柳木槌
研了其色始如春雪亦如麵勃其味甜澹甘
美捻在口中冷如春氷若有人修得者以蜜
丸如梧桐子大日服五丸至一歲萬病不侵
經夏不渴但洗頭生油調塗頂須臾至脚心
自冷神功難述若引大還丹返老爲少蓋由
津液行也孫氏歌曰
玄白霜玄白霜龍虎君中立爲長萬物不從
陰所生即問孤陽何處養
　　　螢火丸方
劉子南者漢冠軍將軍武威太守也從道士
尸公受務成子螢火丸辟病除百鬼虎狼蚖
蛇師子蜂蠆諸毒及五兵白刃賊盜凶害其
方用雄黄雌黄各二兩螢火鬼箭蒺藜各一
兩鐵槌柄燒令焦黑鍜鑪中灰羖羊角各一
分九物各如粉麵以鷄子黄并丹雄鷄冠血
丸如杏仁大作三角絳囊盛五丸帶左臂上
從軍者繫腰中居家懸户上辟盜賊諸毒劉
子南合而佩之永平十二年行武威北卒遇
虜大戰敗績士衆奔潰獨爲寇所圍失下如
雨未至子南馬數尺矢輒墮地終不能中傷
虜以爲神人也乃解圍而去子南以神方教
其子及弟兄爲軍者皆未嘗被傷俱得其驗
傳世寶之及漢末青牛道士封君達以傳安
定皇甫隆隆授魏武帝乃稍傳於人間一名
冠軍丸亦名武威丸今載在千金翼中所稱
也
　　　黄帝受黄輕四物仙方
　　一曰鴻光　二曰千秋　三曰萬歲
　　四曰慈墨實(合此四物帝曰此四物形)
　　(狀若何可得聞乎黄輕日鴻光者雲母)
　　(也千秋者卷栢也生於名山之間萬歲)
　　(者澤瀉也慈墨者莧實也一雲兔絲子)
右件杵羅爲末以白松脂和擣爲丸如梧桐
子大每日空心温酒下三十丸服七年効可
壽千歲乆服之與天帝相守帝恭拜之
　　　眞人駐年藕華方
右一物七月七日採藕華七分八月八日採
藕根八分九月九日採藕實九分採合道畢
矣服方寸七授南陽劉長生長生居清淵澤
中北界長生服藥七十餘年不壯不老長服
神仙藕實一名水丹芝一名加實一名芡實
一名蓮華一名芙蓉其葉名荷其小根名芊
大根名藕其初根名菱與鷄頭爲陰陽以八
月上戊日取蓮實九月上戊日取鷄頭實十
月上午日取藕各等分陰乾百日治之正月
上寅日旦井華水服一方寸匕日四五後飯
服之百日止主補中益氣力養神不飢除百
病乆服輕身延年不老神仙鷄頭實一名鴈
實一名天門精一名天禹一名曜味甘治濕
痺腰脊膝病補益氣强志耳目聰明乆服身
輕不飢神仙也
　　　老君益壽散方
　　天門冬五兩(去心焙)白術四兩　防風
　　一兩去蘆頭熟地黄二兩　細辛三分
　　乾薑一兩(炮裂剉)桔梗一兩(去蘆頭)天
　　雄半兩(炮裂去皮臍)桂心半兩　遠志
　　一兩(去心)肉蓯蓉一兩(酒浸去皺皮)澤
　　瀉一兩　石斛半兩(去根剉)柏實半兩
　　雲母粉半兩　石韋半兩(去毛)杜仲半
　　兩(去麤皮剉)牛膝半兩(去苗)白茯苓半
　　兩　菖蒲半兩　五味子半兩　蛇牀
　　子半兩　甘菊花半兩　山茱萸半兩
　　附子一兩半炮裂(去皮臍)
右件藥擣羅爲散平旦酒服三錢冬月日三
服夏平旦一服春秋平旦日暮各一服藥後
十日知効二十日所苦覺滅三十日氣力盛
四十日諸病除六十日身輕如飛七十日面
光澤八十日神通九十日精神非常一百日
已上不復老也若能斷房長生矣
　　　驪山老母絶穀麥飯術
　　黑豆五斗　大麻子一斗五升　青州
　　棗一斗
右件黑豆淨水淘過蒸一遍曝乾去皮又蒸
一遍又曝令乾麻子以水浸去皮共棗同入
甑中蒸熟取出去棗核三味一處爛擣又再
蒸一遍團爲拳大又再蒸之從初夜至夜半
令香熟便去火以物宻蓋之經宿曝乾擣羅
爲末任性喫以飽爲度遇渴得喫新汲水麻
子湯柏湯第一服七日三百日不飢第二服
四日約二千日不飢若人依法服之故得神
仙若是奇人服即得長生甚是殊妙切不可
亂傳若食犯之損人如要食即以葵子爲末
煎湯服之其藥即轉下如金色此藥之靈驗
也
　　　文始先生絶穀方
　　雄黄半兩(細研)禹餘粮一兩　麥門冬
　　一兩半(去心焙)白礬一兩(燒灰)雲母粉
　　一兩
右件藥擣羅爲末鍊蜜和擣一千杵丸如梧
桐子大欲服藥先作牛羊肉羹稻米飯飽食
明旦服三十丸以井華水下之可一月不飢
矣
　　　太清飛仙法
方曰當取松脂茯苓各一十二斤先次水漬
茯苓一七日朝朝换水滿日曝干以醇酒二
斗又漬茯苓七日出曝令乾月食一斤欲不
食即取松脂鍊去苦臭汁以火温之内茯苓
中治合和以白蜜三物合服之月各一斤百
日身輕二百日寒熱去三百日風頭眗目去
四百日五勞七傷去五百日腹中寒癖飮癖
炁去六百日顔色駐七百日面䵟去八百日
黑髮生九百日炙癜滅千日兩目明二千日
顔色易三千日行無跡四千日諸痕滅五千
日夜視光六千日肌肉易七千日皮脉藏八
千日精神彊九千日童子薄萬日形自康二
萬日神明通三萬日白日無影四萬日坐在
立亡日服食愼勿忘但過萬日仍縱橫變名
易姓昇天耳
　　　太白星官洗眼方
嘉州刺史張評士中年已來夫婦俱患瞽疾
求方術之士不能致退居别墅杜門自責唯
擣醮星辰以祈所祐歲乆家業漸虚精誠不
退元和七年壬辰八月十七日有書生詣門
請謁家人曰主公夫婦抱疾不接賓客乆矣
書生曰吾雖是書生亦醫術人聞使君有疾
故此來爾家人入白評士欣然曰乆疾不接
賓客客旣有方藥願垂相惠書生曰但一見
使君自有良藥評士聞之扶疾相見謂使君
曰此疾不假藥餌明日請丁夫十人鍬釺之
屬爲開一井眼當自然立愈評士如其言而
備焉書生即選勝地自晨穿一井至夕見水
令評士齋潔焚香志心取水洗之評士眼疾
頓勝輕即時明凈平復如初即其數年之疾
一旦豁然夫婦感而謝之厚遺金帛書生辭
曰焉用金帛爲吾非世間人太白星官也以
子抱疾數年不忘於道精心擣醮上感星辰
五帝星君使我降授此術以祛子重疾答子
修奉之心金帛之遺非吾所要也因留此法
今傳教世人以救疾苦用增陰德其法曰
子午之年五月酉戌日十一月卯辰日丑未
之年六月戌亥日十二月辰巳日寅申之年
七月亥子日正月巳午日卯酉之年八月子
丑日二月午未日辰戌之年三月寅丑日九
月未申日巳亥之年十月申酉日四月寅卯
日取其方位年月日時即爲福地浚井及泉
必有良効評士再拜受之言訖書生昇天而
去此乃精誠通感之應也
　　　張少眞鍊丸轉鉛精法
　　青鉛二斤(屎多者曰盃鉛澤精者曰唐)
　　(並不堪用唯伊陽及波斯計紫者爲上)
右置一仰月鐵釜量大小著鉛用猛火炒之
候洋訖徹底勾攪之須臾自成青砂但匀攪
不停變盡即止欲便成鉛黄花者即將青砂
猛火不歇攪之久之即成鉛黄花乃取青砂
於盆中少少益苦酒漸添研之苦酒即用糠
醋不全用釅者澄瀘細好訖於火上爆乾須
臾微微火逼之取爲汁流漿入左味團之磁
粉入左味也不得此法團鼓之不成鉛曝乾
即入鑄道鐵鍋内上下用雙皮袋猛火鼓之
其青砂須臾即變爲鉛從鑄道流出下著一
鐵器盛取以盡爲度其色明白名鉛孫八返
九轉成紫色凡一斤鉛九轉耗折十五兩得
一兩强名曰金公丹一曰紫河車一曰金狗
子一曰九轉鉛精可用之矣(别有經在上清)
(靈書中及龍虎正籙中)
　　　茯苓麨方
　　茯苓三大斤(去黑皮剉如酸棗大甘草)
　　　二小兩剉
右以水六大升先下甘草煑取三升漉出去
滓澄棄濁者又入白蜜三大升牛乳九大升
和茯苓煎盡及熱出挼令散擇去赤膜又更
熟挼令如麨陰令乾日三四服之初服二方
寸七稍稍加之任性大忌松菜米酢春秋合
不須着乳臨時着乳下

雲笈七籤卷之七十七









雲笈七籤卷之七十八政八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　方藥
　　　三品頥神保命神丹方叙
若夫胤者五行之秀氣二儀之純精津液流
形體分三品之别剛柔爲用功標百鍊之奇
故能匿銳燕圖白霓翹而貫日潜芒豐匣紫
靄發而衝星在物之靈莫斯爲最雖表名於
兊域實取効於離方是以上古聖人歷嘗諸
味甘而無毒可以養神遂變柔成剛從麤入
妙或作規而寫圓璧或爲矩而象方諸鑒同
明月之輝藏於習坎之地金水相合自表生
成之數玄臺吸引用召太陽之精因其自然
而生故即體之名爲胤麥合姿於酉德爲酒
熱而且宣棗成氣於震宫爲藥温而又潤以
斯相和合而服之再餌晨哺一無所忌可以
堅實骨髓嬴體變而成剛可以悅澤肌膚衰
容反而爲少至於男女之道房室之間姬媵
數百取御之儀俄頃亦具辟鬼除邪蠲疴去
疾風勞虚悸之輩攣躄疽癩之徒餌一劑而
便廖匝三周而並愈復本質於平素如舊姿
而有佳倚震柱而不驚當離牖而寧懼若能
依八節順四時採百物之初生合衆藥而爲
長或乾或濕爲散爲丸適寒暑以調和隨道
引而消息一服之後萬事都捐心若死灰形
同槁木滓穢日去清虛日來通幽洞冥驅神
役鬼純漿不覺其濁絶粮不覺其飢腸漸化
而爲筋髓漸化而爲骨體生羽翼身若虛空
駕鶴乘龍將煙霞而迴鶩長生久視與穹壤
而相侔斯則天仙之上品也若也不救物表
取足人間初服之日閉情無逸一二三年微
用節宣八九十歲方始任使耳目唯有聰察
神彩彌加精明顔與日而俱新智將年而共
遠力則拔山扛鼎倒曳九牛誦則一日萬言
五行俱下蠲途靡乏任意所爲偃仰六合之
中高視數百年外雖未能觀東海以成桑田
詣西母而摘桃實抑亦優遊自在其地仙之
亞歟語曰上藥養命中藥養性下藥去病緫
三者以爲言唯此可以備矣豈與夫種石齊
偶功効相侔膚體纔未充虚發徹已通中外
可得同年而語哉但代人迷於攝養自致危
脆苟徇目前不圖乆遠以爲壽有定極非關
藥餌所資自然者飲鴆羽寧得斯須吞烏喙
行爲丘死旣能促之使短豈不能延之使長
信彼而不信此斯爲惑也不亦愚乎且食鐵
之獸得其麤獷猶能猛健有異毛族況人爲
之取其精粹取其輕淸而無殊特之姿不獲
延長之壽未之有也余以胤丹之妙功用無
比故申述舊方更爲新題庶有識君子知此
評之不虚也其有餘小功能并合和節度隨
時附出並論之於後大唐開耀二年歲次壬
午正月乙未朔十五日己酉蘇遊撰
上品頥神保命篇第一
　　　論胤功能第一
論曰凡鐵胤丹體性沉緩若欲純服獲驗多
遲蓋由臟腑先虚故也若本充實寧有是乎
麤藥服之其効必速何也如兔絲子之得清
酒若鳶尾之佐黄□故以草藥先導之冀相
宣發也又草性速發而易歇鐵性遲効而長
乆是以服藥之人蹔餌便獲驗者此皆藥力
非關鐵功也鐵性沉緩服者初未即効謂言
藥無功中道而絶此蓋同於棄井勞而無益
者焉故三品方中皆兼草木以相宣佐耳是
以本經云上中藥並堪久服今制三品兼而
用之若姬後之獲太公濟巨川而須舟楫者
矣鐵丹雖與金丹同類而長服者終無發動
之期所以不言解療之法喻如俗間食器盛
鐵爲之未嘗聞有患鐵之人以此而論用堪
久服至如硫黄雲母乳石之徒有爲湯酒服
之或作丸散餌者而服之者旣衆發之者猶
多莫不寢膳乖常背穿腦裂夏則重裘熱酒
未解其戰冬則處泉寒食寧釋其温少服猶
弊於斯多餌翻令壽夭事皆目擊今古共知
以此而論詎堪乆服若欲方之鐵胤豈可同
日而語哉故本方云鐵主堅肌奈痛明目鎭
心實髓充膚安魂定魄熱風虚損驚悸癲癎
如斯等疾悉皆除愈能久服者令人體氣壯
勇一人當百志意剛决心力無敵每一見聞
終身不忘延年長壽絶粒休糧鬢髮常黑已
白更變又有五勞七傷八風十二痺莫不能
愈服滿千日行及奔馬又按本草經云鐵味
辛甘平而無毒熟鐵鐵精稍温久服微熱生
鐵鐵漿微冷冷熱雖殊俱至明目鎭心安魂
定魄實五臟堅肌膚除心煩去黑子療熱風
皮膚中氣風癲癎驚悸恍惚惡瘡瘑疽疥癢
胷膈中氣塞不能化食諸下部惡病陰𤻊脫
肚蟯蟲五痔皆悉主之别録云鐵屑燒之投
酒中飲主賊風風疰又云以鐵團燒赤投鹽
醋中青布裏之熨腋下多時除胡臰及汗氣
又鐵漿及鍜家磨鐵汁澄清飮之令婦人斷
産又以剛鐵合半夏湯能療氣噎反胃等疾
又仙方古録有鐵丹旣非常藥人怯不能服
又以鐵化爲水飮之鎭心强記除風去熱又
有服鐵末法終不逮此又按古今經方唯金
玉不可輒服令人心腸焦爛有毒故也唯銀
鐵二種乃堪久服無毒故也常有人服胤具
一年之中少覺異常二年中間氣力益徤三
年之後十倍加常自兹已棊漸更健壯口鼻
之中氣息衝逸遍餌諸藥皆不能過至於房
帷特苦强盛行坐之間莖不委歇若去此弊
可依别方(即余所造開性閉情者今具上品)
(篇中)又近代有增損此方加諸胡藥云益心
力不强陽道余觀其方多用胡椒畢撥蘇蜜
乾薑蓽澄茄等緫十餘味和胤丹服尋其藥
性熱而且補又兼下氣寧有不强陽道乎應
是矯俗之人故述斯詐以惑凡庶矣嗟乎莫
不由貴遠賤近之所致也余制開性閉情方
藥旣中華不俟邊城頻經試驗今故出之擬
昭學道之賢不傳矯俗之子凡此功効實珍
奇異合和等法列之如左
　　　造胤丹法第二
凡欲合鐵胤神丹者必先辯諸鐵性擇其善
者乃爲之古方多以雅州百丈建州東瞿爲
上陵州都盧爲次并州五生爲下又牂牁及
廣郴二州所出並不煩灌鍊即堪打用此即
自然剛也又嘉陵榮資四州所出功力與廣
桞相似而灌剛之時要須百丈者相參乃堪
服用又蘄州及忠渝等州所出並力薄不堪
用而硤州所出與當陽連接故亦其次矣遍
常用並不如荆州當陽者最佳自古以來楚
金等一其性勁快服者必俊快江漢英靈山
水之應也鐵者感山水氣以成其形而服之
者必當俊徤又說者云遼左軍中有刀千口
用斬賊并甲俱斷諸刀相刻皆不逮之或問
其故云是當陽鐵造衆並奇異咸共惜之以
此而論其俊如是今之合鍊用此爲佳又灌
剛之時必須櫟栗等炭餘皆不堪用調停火
色唯須善别生熟失宜即不任用其方曰
　　剛鐵一百斤(取自然成剛鐵上次取擣)
　　(剛五灌已上者佳)
右取前件鐵打作鏡中央開孔容指許狀似
璧形面徑五寸已上一尺已下厚三分許兩
面刮削令極平凈亦有打作方鋏長七寸闊
四寸厚三分上微開孔盡此百斤作鏡畢
　次作神水法
　　調和腑臟鹽一升(煎作亦得)
　　玄臺引鐵磁石十兩(毛亦得)
　　清凈花水一升半(並大作兩)
右以花泉和鹽攪令消次内引鐵末畢(若用)
(盡更作准此數爲之)以此神水噀鏡兩面令
濕穿於長鐵著上片片相去三分許先埋甕
於地中爲架架上重重安之以瓦盆合甕口
(其甕欲得貯物者良若無可用新者爲佳)畢
盆上覆土可厚一尺許每日鹽水灑上令濕
滿一百五十日發之其面有胤如鐵衣之狀
以剛刀刮取作紫赤色於鐵鉢内以玉槌和
清酒研之唯須極細畢更添酒泛取浮者傾
置别器中澄取澱曝乾更和酒研泛澄如上
法再三爲之畢即堪服用所有麤者更研令
細准前泛取以盡爲度其埋甕處勿使婦人
小兒鷄犬污物犯之(若先患冷氣癥癖並欲)
(肥者於前神水加鐘乳末十分欲加增陽道)
(者加陽起石末十分並須令極細自非年七)
(十以上者不加陽起石出太山黑白二色者)
(餘並不堪用又法清水一斗九月二日者佳)
玄臺引鐵一斤(毛亦得)和噀鏡面令濃自外
如前又一法甕底穿作一小孔甕下掘地作
一小溝内常使有水流不得露風日如是百
日即成有胤多前若急須之五十日亦得(余)
(謂此於山間則可爲之)又云明日欲埋甕今
夜須宿齋淨心當埋之時勿令婦人小兒鷄
犬疾病人見之又以成滿除日爲之復得福
德建王盛潔等地埋之最佳
　　　開性閉情方第三
論曰余以至道幽玄求之者寡縱有好生君
子而鮮能終卒者莫不由染習尚存情欲仍
在致使南宫朱火鍊質靡期北府黑編刊名
何日病斯等事披覽經方自制開性閉情絶
諸淫思頻經試用心若死灰則於入道之賢
神安志定攝生之士髓實命延因是衆疾自
療群妖歛迹恒餌不絶仙路可昇故爲之方
豈不務也
　　胤丹三十二分　萱草根二十四分(日乾)
　　女貞實二十四分　龍葵子二十四分切(日乾)
　　青木香二十四分　苦參十八分(切日乾)
　　白瓜子十分(甘者)　乾蒲桃二十八分(隴西者)
　　菰首二十分(八九月採)　寄生實十八分(諸木並得)
　　杜苦根十二分(切日乾)　蓮子三十二分(去皮心乾)
右十二味合治如法凈室中淸潔童子擣篩
之諸子有脂潤者共處擣如膏令細乃和散
更擣令極細調若春月合者以櫻桃實汁和
丸非此時者以大麻子汁煎爲稀麵糊以丸
之如梧桐子大一服二十丸日二服以酒若
蜜湯姜飲等下之忌五辛血味陳臭之物
　　　其二
　　胤丹十二分　　薤白一握(乾之)
　　槐子三合(漬之七日)　萱草根八分(切炒)
　　菰首三分(八月採)　甘草六分(炙)
　　韮子五合(炒令黄)　薏苡人六分
右八味合治如法於凈室中令童子擣篩和
以白蜜丸如梧桐子大以棗湯服二十五丸
日再服漸加至六十丸爲恒忌猪肉蒜魚麵
血羹五辛陳臭物
　　　四主保神守中安魂定魄可以去俗
　　　長服神仙方(以建王日爲始)
　　胤丹一百二十分　茯神八十一分
　　人參三十六分　赤箭十分去心
　　麥門冬二十四分　牛膝三十二分
右六味以棗膏若白蜜和丸如梧桐子大若
酒服十二丸日二服加至二十四丸止四時
常服滿千日則腸化爲筋色如童子髮白更
黑齒落再生力敵十人經三千日行五百里
走及奔馬能役使鬼神滿七千日形體骨髓
皆易更受新者五嶽朝拜青腰玉女皆來侍
衛滿萬日白日昇天上謁太上玉宸君拜爲
仙公壽與天地相畢忌大醋陳臭物及遇死
喪孝家合藥時勿使小兒婦人鷄大殘疾不
足人見之
　　　五主留年還白堅實骨髓神通延命
　　　長服方(以六丁日爲始)
　　胤丹一百二十分　茯苓三十二分
　　蓍目實八十一分　牛膝七十二分
　　桂心二十四分　　天門冬三十二分
右六味以棗膏若白蜜和丸梧桐子大若飲
酒酒服十二丸日二服加至二十四丸止四
時不絶若宿有風病者加防風三十二分有
氣者加橘皮二十八分心腹滿脹者加枳殻
二十四分炙皮膚枯乾者加栢子人三十二
分無心力加遠志二十四分去心夢泄精者
加白龍骨二十四分若精澀者加桑寄生二
十四分有冷者加乾薑二十八分有熱者加
乾地黄二十八分(生作之)服經一月皮膚内
風並盡滿百日筋脉中風並盡滿一年體中
風並盡滿二年髓中風並盡服千日五臟六
腑中風並盡滿三千日形體皆易瘡瘢緫滅
白髮並變齒落更生顔如十五六童子日日
聰慧漸漸自污俗間神鬼皆悉見之能役使
六丁玉女身輕如風日夜見物力能負重經
涉山川妖邪惡魅不敢近之諸山林神皆來
謁見深宜祕之忌如前法
　　　六主鎭精神補髓肉堅如鐵氣力壯
　　　勇一人當百長服方(以王日爲始)
　　胤丹一百二十分　乾地黄八十一分
　　兔絲子七十二分(蒸)茯苓二十四分(鍊黄用)
　　徐長卿三十二分　巴戟天七十二分
右六味蜜和丸如梧桐子大若飲酒酒服二
十四丸日再服日加二丸至三十二丸爲𢘆
服百日雄氣大至語聲寥亮行步如風經得
一年萬病消除筋髓充實力敵百人帷房之
間夕能御百亦不疲倦面皮光悅色如華英
通幽洞冥監照一切制伏鬼神莫不從心疫
氣流行身終不染服經十年輕舉雲霄縱賞
三清遨遊五嶽棊來圓嶠出入方諸仙聖同
居永辭生死有効不得語大洩藥功能仙家
大忌故古人服藥要入名山大藪良有以也
愼之
　　　七主開心益智
　　胤粉一百二十分菖蒲八十一分
　　遠志三十二分人參四十九分
　　龜甲二十四分(炙)署預二十四分
　　龍骨一十二分
右七味蜜和丸如梧桐子大酒服二十四丸
日三服别加二丸滿三十二丸爲恒服得百
日心神開悟二百日耳目聰明三百日問一
知十滿三年夜視有光日誦萬言一覽無忘
長生乆視狀若神明忌羊血餳陳臭物
　　　八主無草藥和丹服者單餌防萬病
　　　方(以甲子日爲始)
　　胤丹三百六十分
右件以棗膏倍之和爲丸研令相入丸和麻
子大一服七丸酒服或井花水皆任意服旦
朝日晚兩時服之漸加至二十丸爲恒服經
百日腰腎實三百日五臟皆實滿千日骨髓
堅强夕御百女終無所倦若生男女聰慧如
神顔色光華若黄子滿三千日日行三百里
力舉千斤身重三百六十斤樹徑尺者拗拉
折之能萬日必證神仙雖然要不如和上品
藥三五種味服之佳其驗速耳
　　　九延命澄神論
論曰凡上品藥養命安神將服之人須持上
法若能眞心奉道苦節求仙如是修行神仙
可冀若不求仙出俗取樂人間自服之後一
年斷欲要令藥力成就骨髓堅充因此百病
消除眞氣來入身神旣具藏腑端嚴表裏清
澄魂魄雄盛内與道合外以辟邪所有功能
一如經說若未能頓絶躭淫世華百曰以來
徴用宣泄此之意況以理可知如不能慎徒
服無益斯可謂揚湯止沸不如離薪也故說
云鷄雛養蚕續不供口此之謂也至於坐卧
居處極須淸浄衣物衆具並宜香潔鞋履雜
物不用借人恐雜氣相亂正氣不居則魂魄
散越多諸夢想則神識不澄神識不澄則志
誠不定志誠不定則情懷燥擾情懷燥擾則
有始無終有始無終則於服餌養生有能終
卒者鮮矣若居處清浄衣香嚴潔藥物精新
懷形一定服餌不輟志存長年不雜交遊唯
知内視依方禁戒受氣寶精如是十年則諸
仙畢至青腰丞冀咸侍衛之六甲直符任其
馳使十二守士應答俱臻八使天官隨懷即
感若能階此巳證神仙何拘於長者焉其葷
辛血屬仙家大忌乃至凶穢之處亦勿履之
若正療病蹔時所不論耳三品服餌丸散任
情隨時取宜亦無恒唯消息節度觸類引之
上品養生道盡於此也
中品和形養性篇第二
　　　十主頭面諸疾可以和形長服留顔
　　　還白方(以立春日爲始)
　　胤丹三十六分　　槐子十九分
　　夜千十二分　　　牛膝二十四分
　　防風十二分
右五味蜜丸如梧桐子大一服二十丸日二
服别加二丸以三十丸爲恒服得百日縁身
頭面所有諸疾悉皆除愈服得周年白髪緫
變色如童子身輕目明能滿千日見諸鬼神
夜視有光忌諸肉陳臭物
　　　十一主心腹諸疾可以和形長服駐
　　　年還白方(以立春日爲始)
　　胤丹三十六分　　蜚廉十二分
　　人參十一分　　　白术十二分
　　茯苓二十分
右五味蜜丸如梧桐子大一服二十丸日二
服别加二丸至三十丸爲恒服得百日縁身
心腹所有諸疾悉皆除愈服得周年白髮更
黑顔如十五女子日可四五頓食定心神能
滿千日役使山精忌桃李大醋陳臭等物
　　　十二主四肢諸疾可以和形長服反
　　　顔還白方(以夏至日爲始)
　　胤丹三十二分　山茱萸十八分
　　牛膝十二分　　石龍芮十二分
　　杜仲十二分
右五味蜜丸如梧桐子大一服二十丸日二
服别加二丸至三十丸爲𢘆服得百日縁身
四肢所有諸疾皆悉除愈服得一年腰脚輕
利陽道不衰白髪更黑耳目聰明能滿千日
尸蟲並死四大舒緩調和關節去諸頭寒多
生男女忌惡魚肉陳臭物
　　　十三主胷諸疾可以和形長服更還
　　　白方(以立秋日爲始)
　　胤丹三十六分　白芷六分
　　防風十二分　　細辛六分
　　牛膝二十分　　甘草十八分(炙)
右六味蜜丸如梧桐子大一服二十丸日再
服别加二丸至三十丸爲常服得百日縁身
胷背所有諸疾皆悉除愈服得一年耳目聦
明口氣香潔肉色肥澤眼目頭面輕利風邪
並除九竅通爽五藏安和去諸煩滿忌生菜
陳臭菘菜等物
　　　十四主人福薄少媚令人愛念好容
　　　色延年方(以立春日爲始)
　　胤丹七十二分　　麥門冬三十二分
　　萬歲二十四分牛膝二十四分
　　蓍實二十四分獨揺草二十四分
右六味蜜丸如梧桐子大一服二十丸日二
服服加二丸至三十二丸爲恒服得百日皮
膚光悅二百日面如十五六童子三百日媚
好具足見者皆愛神彩縱逸不可名之有所
好求莫不依允忌五辛魚肉陳臭生菜等物
　　　十五主利關節四肢九竅通百脉令
　　　人能食輕身長生方(以建日爲始)
　　胤丹八十四分　　天門冬四十二分
　　苦參二十四分　　白术二十四分
　　青木香十二分　　兎絲子十二分
　　桂心二十四分　　甘草十二分
　　茯苓二十四分　　牛膝二十四分
右十味蜜丸如梧桐子大一服十五丸日再
服服加二丸至二十四丸止欲得陰大而堅
加巴戟天二十四分肉蓯蓉二十四分欲得
小便滑利者加澤瀉二十一分多風者加防
風三十分多頭風加芎藭二十四分山茱萸
二十四分薯預二十分若内傷絶者加鹿角
膠二十八分炙續斷二十分熱者加乾地黃
二十四分忌桃李蒜菜陳臭鯉魚醋等物
　　　十六主安神强記方
　　胤丹八十一分　　防風三十四分
　　遠志二十四分　　天門冬二十一分
　　菖蒲二十四分(寸九/節者)人參二十四分
　　茯苓二十四分　　通草十二分
右八味蜜丸如梧桐子大服二十丸日再服
加二丸至二十八丸止服得三百日舊日之
事皆緫記之六百日平生習學者悉記儼然
九百日誦萬言終身不忘志氣虛豁聲音柔
和所有熱風皆悉除愈身神具腑臟安服九
年聰慧若神顏色充美終身不惙及獲神仙
忌羊肉餳鯉魚大醋陳臭五辛等物
　　　十七主心虛恐怖驚忪不定方(以平)
　　　定日合之
　　胤丹八十一分茯苓四十九分
　　卷柏三十一分龍齒十二分研
　　人參十二分
右五味蜜丸如梧桐子大一服十二丸日再
服日加二丸至二十四丸止服得百日恐怖
即定服二百日迅雷不驚臨危不懼神安志
定延命無窮肌肉充華顔如童子終身不絶
効驗若神忌大醋猪肉陳臭等物
　　　十八主辟邪鬼魅山精魍魎等方(以)
　　　(五月五日臘日合之)
　　胤丹四十九分　　蘇合香三十分
　　青木香二十四分　安息香二十四分
　　麝香十二分　　　生犀角二十四分
　　羚羊角十二分　　白木香二十四分
右八味以棗膏丸如小豆大一服七丸日再
服不過七日邪鬼病皆瘥亦可七丸合爲一
丸燒於香火上薰病人隱處若鼻孔中吸噎
日夕各一度薰香即差若山行野宿燒之則
群妖斂迹不能近若欲召眞神燒之則仙官
並至玉女衛形若能乆服滿百日衣汗皆香
千日所卧牀枕吐氣言語香氣遠聞非說可
盡一云迎風而立香聞三十里乆乆百邪不
干群妖速殄萬日道成白日昇仙役使鬼神
拯濟無極長生久視與天地齊備忌五辛生
魚肉生菜桃李及陳臭等物
　　　十九主荒年絶穀不飢去俗方(以成)
　　　(滿日爲始)
　　胤丹一百二十分白术三十六分
　　天花葚三十分天門冬九十一分(去心)
　　眞蘇合二十四分茯苓三十九分
　　松栢十二分鍊蠟四十九分
　　青木香二十四分乾地黄三十六分
　　大豆黄四十九分松根白皮二十二分
右十二味爲散好鍊酥三斤入鼎爲丸如彈
子大日服五丸久久不飢渴飮冷水及醇酒
爲佳身輕目明力作不倦可以入山徃險亦
無所殆乆乆服者神仙也其辟邪魅毒蟲蛇
虺皆不敢近亦甚省睡至夢相見如晨事識
與神通乆乆諳知幽冥間事當宻之忌血味
生菜鯉魚大飯陳臭若絶穀者則都不食餘
物
　　　二十養性宜食論
論曰凡中品藥性爲宗至於服餌皆須導引
相助能兼上法尤益其性房帷之間月惟一
泄年五十已上四十日一交此於藥餌過無
妨損但爲藥力未成骨髓須實所以制之是
三年一發可御百女然鐵有鑒形之明鬼神
懼觸其鋒精魅媿彰其質所以妖邪魍魎終
身免之然三年始服一劑劑即百斤計有千
餘日也此非藥力將成精靈自衛其功効一
如方述四時消息臨時制宜所論服日皆依
下注當服之時須食牛羊獐鹿雉兔鷄鴨鵝
酒麵之屬以助藥勢大說如是自外依常中
間亦有禀受盛衰不同强弱不等或一年藥
力乃盛或數年始効此並受性不同氣侯有
異未可怪也(此謂單服如兼草藥則一依其)
(方所陳功効深淺)若修行上道不顧妻孥可
行上品閉情眞法此則强身益智永絶驕滛
朱室紫房何能遠矣子自服胤丹來向欲周
歲中間獲驗非筆能申惟恨過之失期晩也
今故具述廣宣流布有道君子知我志焉
下品療疾蠲痾篇第三
　　　二十一主心風虛弱健忘心家諸病
　　　方以上(戊巳日合)
　　胤丹三十二分茯苓二十四分
　　遠志十二分人參十二分
右四味蜜丸如梧桐子大一服十二丸日再
服加二丸至二十四丸止服盡更合病差仍
停忌大醋陳臭等物
　　　二十二主脾風虛不能食脾家諸病
　　　方(以庚子日合)
　　胤丹三十六分　　白术二十四分
　　甘草十二分豈　　蔻十三分去皮
右四味蜜丸如梧桐子大一服十五丸日再
服加至二十丸爲恒忌桃李蒜菜生冷難消
之物
　　　二十三主肺風虛兼嗽或氣上肺家
　　　諸疾方(以壬癸日合)
　　胤丹三十六分　　天門冬二十四分
　　五味子十四分　　紫蘇子五合
右四味蜜丸如梧桐子大一服十五丸日再
服漸加至二十一丸爲恒忌鯉魚生臭大酢
鹹等物
　　　二十四主腎風虛腰痛腎家諸疾方
　　　(以定日合之)
　　胤丹三十六分　　杜仲二十四分
　　牛膝二十四分　　鹿角膠十八分(炙)
右四味蜜丸如梧桐子大一服二十丸日再
服漸加至三十丸爲恒忌生菜生魚
　　　二十五主肝風虛目暗肝家諸病方
　　　(以丙子日合之)
　　胤丹三十六分　　車前子二十四分
　　槐子十八分　　决明子十八分
右四味蜜丸一服十丸漸加至三十丸爲𢘆
忌五辛熱毒物
　　　二十六主五勞七傷八風十二痹乏
　　　氣少力弱房方(以四時常服)
　　胤丹八十一分　　肉蓯蓉三十九分
　　白膠二十四分　　炙防風二十四分
　　蛇床仁十二分　　兔絲子十八分
　　署預十二分　　茯苓十二分
　　五味子十八分　　杜仲十八分
　　桂心十二分　　牛膝二十四分
右十二味蜜丸一服二十五丸日再服漸加
至三十丸爲恒忌大醋生菜陳臭等物
　　　二十七主房帷間衰弱方
　　胤丹八十一分　　巴戟天皮二十四分
　　兔絲子二十四分　　蛇床仁二十四分
右四味雀卵和丸一服二十丸用鷄子和亦
得漸加至三十丸忌如前法
　　　二十八主宿食不消心腹冷痛脹滿
　　　虛鳴不能食方
　　胤丹十八分　　當歸十二分
　　乾薑二十分　　白术十二分
　　姜黃十分(炙)甘草十分
　　厚朴十分(炙)吴茱萸十分
右八味蜜丸一服二十丸日再服漸加至三
十丸爲𢘆忌同前法
　　　二十九主心腹積癥痩腹大方
　　胤丹十二分　　鱉甲十分(炙)
　　蟬甲十分　　炙牛膝十分
　　大黄十分　　附子八分(炮)
　　防葵八分　　桑耳十分(金色者)
右八味蜜丸一服十丸日二服久疾根者即
差忌如前法
　　　三十主五尸九注骨蒸傳尸復連滅
　　　門方
　　胤丹二十四分　　獺肝二具炙
　　安息香十分　　蘇合香十分
　　鬼督郵十一分　　白术十分
　　青木香八分
右七味丸散任意每服七丸日再服散即服
一錢七忌如前法
　　　三十一主疥癩癰疽手足攣躄鼻柱
　　　斷壞者方
　　胤丹一百二十八分　天門冬八十分
　　蛇脯三十六分　　茯苓三十六分
　　眞木蘭皮三十分　　苦參八十一分
　　栀子仁十四分　　白术二十八分
　　蒼耳子二十分　　乾地黄二十四分
　　牛膝二十四分　　枳殻二十分
右十二味蜜丸一服三十六丸日二服服之
百日巳外周年以來所患無不愈者如極重
不過千日一差之後色勝於未病前忌法同
前
　　　三十二主消渴中晝夜飮水乃至一
　　　石不能食方
　　胤丹四十分　　苦參三十二分
　　知母二十八分　　栝蔞三十二分
　　黄連三十八分　　麥門冬二十四分(去心)
右六味生地黄汁及竹瀝和丸如梧桐子大
衆手爲丸曝乾以荆根汁服三十丸日再服
加至四十丸忌如前法
　　　三十三主痢下黃赤水若鮮血無時
　　　度方
　　胤丹十二分　　茯苓十八分
　　黄連二十四分　　黄苓二十四分
　　黄糵十八分　　龍骨十二分
　　犀角十二分
右七味篩飲服方寸七日再漸加至三七爲
度忌如前法
　　　三十四主冷痢下濃血下部疼痛小
　　　腹脹滿方
　　胤丹十二分　　乾薑二十四分
　　吴茱萸二十四分　黄連二十分
　　厚朴二十分(炙)　炙荳蔻二十分(去皮)
　　白术十二分　　赤石脂十八分
右八味下篩飲服方寸七日再服漸加至二
七疾愈當止忌如前法
　　　三十五主小兒驚癎壯熱發作有時
　　　方
　　胤丹二十八分　　龍齒十二分
　　牛黄十三分　　茯苓六分
　　人參八分蚺蛇膽八分
　　麥門冬八分　　甘草六分炙
右八味下篩以牛乳和五錢匕服之日再盡
此一劑但驚癎除差亦終身不染時氣永定
心力開聰明强記不忘亦不患温氣無辜等
疾忌如前法
　　　三十六主目闇眼中三十六疾方(以)
　　　(開日合之)
　　胤丹八十一分　　薺子四十九分
　　車前子七十二分　决明子三十二分
　　槐子二十二分
右五味擣末以麥門冬汁煎溲爲丸每食後
服二十丸日再服盡更合能滿千日夜視有
光乆乆能跳赴深谷身輕目明心神清朗忌
五辛酒肉陳臭等物
　　　三十七主耳聾耳中三十六疾方(以)
　　　(開日合之)
　　胤丹八十一分　　磁石三十八分
　　菖蒲十八分　　通草十八分
　　玄參十八分
右五味以葱涕溲爲丸一服二十八丸日再
服滿千日則聞百步中人語聲事周萬日則
神與物通有所警誡皆聞語忌如前法
　　　三十八主鼻塞鼻中三十六疾方(以)
　　　(開日合之)
　　胤丹八十一分　　通草三十二分
　　細辛二十八分　　乾薑三十八分炮
　　蒲黄十二分
右五味以生地黄汁煎溲爲丸一服二十八
丸日再服滿千日聞百步内香周萬日人聞
藥物則知善惡
　　　三十九主口舌青黑口内三十六疾
　　　方
　　胤丹八十一分　　黄連七十二分
　　升麻三十二分　　檀𢘆二十八分
　　天門冬二十八分(去心)
右五味以砂糖和丸一服二十八丸日再服
滿千日唇如朱丹面色赤白肌肉潤悅滑膩
異常與人談論見者歡喜功能不可具言忌
如前法
　　　四十主身體麤皮膚甲錯多諸瘢疥
　　　身中三十六疾方
　　胤丹八十一分　　千秋七十二分
　　乾地黄七十二分　　人參三十分
　　麥門冬七十二分(去心)
右五味以酥蜜和爲丸一服三十二丸日再
服滿千日則體生光白行步縱闊舉止生情
多有逸能周萬日則顔如十五女子無問人
鬼見者欣愛所爲善事莫不從心
　　　四十一主心虛悸戰慄多汗心中三
　　　十六疾方(以定日合之)
　　胤丹八十二分　　人參七十二分
　　茯苓三十二分　　高良薑八十分
　　赤石脂二十八分
右五味以麥門冬汁煎和爲丸一服三十二
丸日再服滿百日所患皆愈周千日則問一
知十聞雷聲亦不驚悚神安志定萬日備通
觸目之事見則自悟若多以菖蒲代高良姜
可以常服
　　　四十二主陰㿗疝氣等方
　　胤丹四十分　　蒺藜子十二分
　　桃仁四十分　　狸陰一具(去毛炙)
　　海藻二十四分(馬毛者沉之)
右五味蜜丸如梧桐子大酒服二十丸日再
服訖任意忌殗穢百日外無忌
　　　四十三主少小脱肛或因虛冷者主
　　　之方
　　胤丹三十分　　卷栢十二分
　　肉蓰蓉十分　　兎絲子十分
右四味蜜丸如梧桐子大酒服二十丸再服
無忌又兼胤丹傳舡上三五度差
　　　四十四主虛勞五痔方
　　胤丹三十分　　兎絲子十二分
　　覆盆子十二分　　五味子十二分
　　牛膝二十分　　乾地黄二十分
　　當歸十二分　　桂心十二分
右八味蜜丸酒服滿百日即差服旣更合之
忌行房生菜陳臭物
　　　四十五蠲痾禁忌論
論曰下品療病蹔服縱延時日不過數劑一
差己後能乆服之非惟療病神仙亦可冀也
胤丹之體特忌猪肉酒醉變吐無所不至於
餘食並無妨廢前知三品所論者爲兼草藥
所以須然大凡論餌之法傷愼猶好旣不損
藥勢得益彌速其陳穢之物凡人亦不宜多
食惟令昏濁精神亂忤眞氣眞氣旣亂邪氣
反入由是百病競生死亡無日而況求延年
乎而況求神仙乎攝生之士可不勖哉此之
教識略舉綱目服餌之法觸類而長凡正服
藥病未全療必不得近房一犯損十日藥再
犯百日三犯畢劑力絶乃更生餘病何論於
奮疾乎有病君子深須達之子自服餌以來
今將二十餘載其間禁忌節度乃至犯誡違
方善惡備經今具述服餌之士宜知之得者
愼重而勿祕陰德濟人其功大矣
　　胤丹二十八分　　人參十分
　　石斛六分　　　　兎絲子六分
　　苟杞子六分　　　牛膝六分
　　茯苓六分　　　　桂心四分
　　遠志六分　　　　署預六分
　　肉蓰蓉六分　　　蛇床子四分
右十二味依常法服
　　胤丹四分　　　　人參二兩
　　茯苓二兩　　　　遠志二兩
　　署預二兩　　　　五味子二兩
　　杜仲二兩　　　　甘草二兩
　　兎絲子二兩　　　牛膝二兩
　　續斷二兩　　　　當歸二兩
　　棗膏八兩　　　　麥門冬二兩(去心)
　　巴戟天二兩　　　肉蓰蓉三兩
右十六味准上日再服服二十丸漸加三十
丸爲𢘆
　　　古鐵胤粉方
夫金玉之藥停置積乆終無自壞以其自然
生因其自生故名爲胤凡斷割萬病非胤不
克理藥化金鐵不成勁利堅健旣剛旣快或
光輝燭地或銷鎔變化邪精懼其鑒形鬼神
畏其剛利夫人但貴玉石藥不知鐵胤强筋
骨益氣力使心健人勇身體輕利療五勞七
傷補腰脚不足尤療虛損反白變黑延年益
壽補精塡髓起陰發陽增長業命無三五婦
則不可輒服功効極多難可具記其法取精
剛蒸鐵打作片如笏形兩面磨礱使浄作三
四十枚以水浄拭即側著瓮中放簀上蓋頭
泥之置陰潤處百日開取盡生胤也以竹篦
刮取其丹色赤黃於瓮鉢中玉　研篩三遍
以酒浸三日少渾即轉瀉别器中輕細飛過
者隨酒取淀著下者棄之其隨酒者又澄一
日更傾者酒取下胤淀日曝乾棗肉爲丸如
梧桐子大初服十五丸日再服漸加至三十
丸用所澄酒服益佳百無所忌
　　　後代名醫造鐵胤粉
右取蒸剛鐵一百斤任意大小打作葉厚三
分許兩面刮削平浄如鏡長短方圓任意作
訖取白鹽一合磁石毛一兩磁石亦得水一
合半和鹽攪令消内磁石末更若多亦准此
爲數以此鹽水潠即側著瓮中令蓋口其瓮
先盛醬者佳新者不堪蓋訖埋瓮於北陰地
下使不見日蓋瓮上可一尺許每日以鹽水
灑之一如前法
雲笈七籤卷之七十八










雲笈七籤卷之七十九政九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　符圖
　　　五嶽眞形圖序
　　　　　(東　方　朔)
五嶽眞形者山水之象也盤曲迴轉陵阜形
勢高下參差長短卷舒波流似於舊筆鋒芒
暢乎嶺崿雲林玄黄有書字之狀是以天眞
道君下觀規矩擬縱趣向因如字之韻而隨
形而名山焉子有東嶽眞形令人神安命延
存身長乆入山履川百芝自聚子有南嶽眞
形五瘟不加辟除火光謀惡我者反還自傷
子有中嶽眞形所向唯利致財巨億願願克
合不勞身力子有西嶽眞形消辟五兵入陣
刀刃不傷山川名神尊奉伺迎子有北嶽眞
形入水却災百毒滅伏役使蛟龍長享福禄
子盡有五嶽眞形橫天縱地彌綸四方見我
歡悅人神攸同黄帝征師諸侯與蚩尤戰於
涿鹿之野遂檎之諸侯咸宗軒轅爲天子代
神農氏是爲黄帝天下有不順者從而征之
破山通道未嘗寧居東至於海登太山及岱
宗西至崆峒登鷄頭南至於江登熊湘北遂
獯鬻登符釜山而邑於涿鹿之阿遷徙徃來
無有常處察四嶽並有佐命之山而南嶽獨
孤峙無輔乃章詞三天太上道君命霍山潜
山爲儲君奏可帝乃自造山躬寫形像連五
圖之後又命拜青城爲丈人署廬山爲使者
形皆以次相續此道始於黄帝耳
東嶽太山君領群神五千九百人主治死生
百鬼之主帥也血食廟杞所宗者也世俗所
奉鬼祠邪精之神而死者皆歸泰山受罪考
焉諸得佩五嶽眞形入經山林及太山諸山
百川神皆出境迎拜子也泰山君服青袍戴
蒼碧七稱之冠佩通陽太平之印乘青龍從
群官來迎子
南嶽衡山君領仙七萬七百人諸入南嶽所
部山山神皆出迎南嶽君服朱光之袍九丹
日精之冠佩夜光天眞之印乘赤龍從群官
來迎子
中嶽嵩高君領仙官玉女三萬人道士入其
中嶽所部名靈皆來迎拜中嶽君服黄素之
袍戴黃玉太乙之冠佩神宗陽和之印乘黄
龍從群官而來迎子中嶽五土之主子善敬
之太上常用三天眞人有德望者以居之
西嶽華山君領仙官玉女四千一百人道士
入其所部之山川神並來迎華山君服白素
之袍戴太初九流之冠佩開天通眞之印乘
白龍而來迎子
北嶽𢘆山君領仙人玉女七千人道士入其
所部之山川神皆來迎北嶽君服玄流之袍
戴太眞冥靈之冠佩長津悟眞之印乘黑龍
而來迎子
青城丈人黃帝所命也主地仙人是五嶽之
上司以緫群官也丈人領仙官萬人道士入
山者見丈人服朱光之袍戴蓋天之冠佩三
庭之印乘科車從衆靈而來迎子廬山使者
黄帝所命秩比御史主緫仙官之位盖五嶽
之監司道士入其山者使者服朱緋之袍戴
平華之冠佩三天眞形之印而來迎子亦乘
科車
霍山南嶽儲君黄帝所命衡嶽之副主也領
靈官三萬人上調和氣下拯黎民閱校衆仙
制命水神是峻險之府而諸靈之所順也道
士入其境儲君服青錦之袍戴啓明之冠佩
道君之玉策而來迎子或乘科車或駕龍虎
潜山儲君黄帝所命爲衡嶽儲貳時參政事
今職似輔佐者也道士入其山者潜山君服
紫光繡衣戴參靈之冠佩朱宫之印乘赤龍
之車而來迎子
諸佐命山君並輔弼嶽君預於位政道士入
其山佐命服朱袍戴仙華之冠佩太上眞形
之章而來迎子所乘無常東方朔言古書五
嶽眞形首目者乃是神農前世太上八會群
方飛天之書法始於鳥跡之先代也自不得
仙人譯注顯出終不可知也凡道士欲佩圖
進取山象及書古文卷畢以此題外面
　　　五嶽眞形神仙圖記
神仙圖曰一切感到妙應備周或天或人或
山或水或飛或沉或文或質皆是眞精之信
有字緫號爲符符驗證感皆由善功功無妄
應其路莫因因悟立功其符必現現而未得
兼者由功行未充方應修戒積精存神常想
眞形受符佩服妙氣入身智慧通達達士通
人勤宻遵崇消災厭惡精則有徴徴則神降
所願必諧是以三五傳用至今但後人善少
得之偏頗或時遇偵㫖訣不明明之者希希
故爲貴貴不可妄得得不可妄行臣擇君而
奏君卜臣而傳傳奏非人兩受灾害下未達
者上行之宜奏未通者下修之宜潜宻則各
保元吉諧和則俱享利貞君臣父子男女師
朋更相曉喻疑則勿行了然無惑正信同心
上下和睦必通神明玉帛鍾鼓禮樂外形三
牲百味嗜慾之事日損之教止殺之科明者
驚悟不復曲言今録古迹記時不因風移俗
易三牲可停觀妙之徒勿拘文以翳理縁本
取悟必守源以究流源一生二二爲父母不
可忘常當存念
老君中經曰東王父者清陽之氣也萬神之
先治東方下在蓬萊山姓無爲字君解人亦
有之在頭頂精氣爲日在左目中名伏戲字
偃昌西王母者太陰之氣也姓自然字君思
下治崑崙之金城九重雲氣五色萬丈之巔
上直北斗華盖紫房北辰之下人亦有之在
右目中姓太陰名玄光字偃玉人須得王父
母兩目中䕶之乃能行步視瞻聰明别知好
丑下流諸神如母念子子亦念母精明相得
萬世常存人之兩乳萬神精氣陰陽之湊液
左乳下有日右乳下有月王父母之宅上治
目中遊戲頭上止於乳下宿於絳宫此陰陽
之氣人欲長生神仙務和陰陽之氣氣中有
神神驗有符符次於神神爲符本本是誰乎
太一父母也太一祖宗源本之主父爲東帝
母爲西君應感赴救隨念而來來無所從而
來去無所至而去衆生大感都應有方寓崑
萊並立宫殿大會集乎大嶽位居五嶽之端
符信之始始於此方元氣周迴北斗分下天
地交泰父母轉居人能得者混合玄黃驅使
六甲正定五行常以歳暮三元之朝諸王之
辰拜訊父母練符建德上乘玄元制化一切
賞罰分明始氣蕩滌正之以符常起王初受
符施行應當拜者皆迴向日晷五嶽眞形神
仙圖記並出太玄眞人漢初有司馬季主師
事太玄仙女(太玄仙女號西靈子都居)委羽
石室大有宮中有諸妙法五嶽備焉諮受五
嶽以奏孝文帝帝不能勤行又教賈誼誼未
練習粗諳本源文帝受釐坐於宣室(未央殿)
(前正室也祠還至福祚曰)釐因問鬼神事誼
具道之帝曰吾乆不見賈生自以爲過之今
不及也雖有此言猶斥遠誼誼旣失志法遂
不行後孝武好道少君薦之王母感降圖文
宣明不能專修俄復散逸季主同學道士季
守及西門君惠圖讖兼精知劉季當爲天子
光武中興詣上此科帝務未遑信用踈略建
武七年(此年日蝕積雨爲灾陰陽變怪四方)
(多壘寇逆縱橫及至八年上自西征穎川盜)
(賊河東叛逆京師騷動求福神明方士道術)
(頗被信用)乃徴道士郭憲代張堪爲光禄勳
從駕南郊委以祭事遍醮五嶽行戒立功後
不能從兹法又絶至桓帝時仲甫賣筭遼刀
城巿上以供酒脯爲百姓祈福外人齋禮即
皆設之遠近歌恩昏朝所忌李公嘉遁左生
微行葛孝先爲孫權修之多諸効驗李方回
爲𣈆武修之亦有休徴世塵難蕩善始少終
元帝過江鮑太玄頻奏王丞相雅重之鮑爲
廣州長史南海太守化行丹天傳授葛洪洪
傳滕叔叔傳樂玄眞條流稍廣約在至誠修
行唯宻也
　　　王母授漢武帝眞形圖
西王母旣降漢宫武帝見王母巾器中有一
卷書盛以紫錦之囊帝問此書是仙靈方也
不審其目可得瞻盼否王母出以示之曰此
五嶽眞形圖也昨青城諸仙就吾請求今當
過以付之乃三天太上所出文祕禁重豈汝
穢質所宜佩乎今且與汝靈光生經可以通
神勸志也帝叩頭請求不已王母曰上皇清
虛元年三天太上道君下觀六合瞻海河之
長短察丘山之高卑名立天柱安於地理植
五嶽而擬諸鎭輔貴昆陵以舍靈仙尊蓬丘
以館眞人安水神乎極陰之源棲大帝乎扶
桑之墟於是方丈之阜爲理命之室滄浪海
島養九老之堂祖瀛玄炎長元流生鳳麟聚
窟各爲洲名並在滄流大海玄津之中水則
碧黑俱流波則震蕩群精諸仙玉女聚乎滄
溟其名難測其實分明乃因山源之規矩覩
河嶽之盤曲陵迴阜轉山高隴長周旋逶迤
形似書字是故因象制名定實之號畫形祕
於玄臺而出爲靈眞之信諸仙佩之皆如傳
章道士執之經行山川百神群靈尊奉親迎
汝雖不正然數詣山澤扣求之志不忘於道
欣子有心今以相與當深奉愼如事君父泄
失凡人必致禍考也夫人語帝曰阿母今以
瓊笈妙韞發紫臺之文賜汝八會之書五嶽
眞形可謂至珍且貴上帝之玄觀矣子自非
受命合神弗見此文矣今雖得其眞形覩其
妙理而無五帝六甲左右靈飛之符太陰六
丁通眞遂靈玉女之録太陽六戊招神天光
策精之書左一混洞東蒙之文右庚素昭攝
殺之律壬癸六遯隱地八術丙丁入火九赤
斑符六辛入金致黄水月華之法六已石精
金光藏影化形子午卯酉八禀十决六靈威
儀丑辰未戌地直曲素訣辭長生紫書三五
順行寅已申亥紫度炎光内現中方凡關此
十二事者當何以召山靈朝地神攝萬精驅
百鬼來虎豹役蛟龍乎子所謂適知其一未
見其他帝下席叩頭曰徹下土濁民不誠清
眞今日聞道是生命遇會聖母今當賜與眞
形修以度世夫人方今告徹應須六甲六丁
六戊致靈之術旣蒙啓發弘益無量唯願告
誨濟臣飢渴使已枯之木蒙靈陽之潤焦火
之草幸甘雨之漑不敢多陳帝啓陳不已王
母又告夫人曰適眞形寶文靈官所貴此子
守求不已誓以必得故虧科禁將以與之然
五帝六甲通眞招神此術眇邈必須精潔至
誠逮非流濁所宜施行吾今旣賜徹以眞形
夫人當愛之矣吾當億與夫人共登玄隴羽
野及曜眞之山視童子王子就吾所請太上
隱書吾以三九祕言不可傳泄於中仙夫人
時亦有言見守助子童之至矣吾旣難違來
意不獨執惜至於今日之事有以相似後來
朱陵食靈瓜味甚好憶此久而已七千歲矣
夫人旣已告徹篇目十二事畢當匠而成之
何縁令主人稽首謝某乙流血邪夫人曰環
不苟惜向不持來耳此是太虛群文眞人赤
童所出傳之旣自有男女之别耳又且宣得
道者恐徹下才未應用此耳王母色不平乃
曰天禁漏泄犯違明科傳必其人授必知眞
者夫人何向下才而說靈飛之篇目乎妄說
則泄說而不傳是爲衒天道此禁乃重於傳
耶别勑三官司直推夫人之輕泄也吾五嶽
眞形文乃太上天皇所出其文寶妙而爲天
仙之信豈復下授於劉徹也直以徹孜孜之
心數請川嶽勤修齋戒以求仙之應志在度
世不遭明師故吾等有下眄之耳至於教仙
之術不復限惜而傳夫人但有致靈之方能
獨執之乎吾今所以授徹眞形文者非謂其
必能得道欲使其精神有驗求仙之不惑可
以誘進向化之徒又欲令悠悠者知天地間
有此靈眞之事足以却不信之狂夫耳吾意
在此也子性氣淫暴眼時不紅何能得成眞
仙浮空參差乎勤而行之適可庶於不死乎
明科云非長生難也聞道難非聞道難也行
之難非行之難也終之難良匠能與人規矩
不能使人巧也必何足隱之耶夫人曰謹受
命矣但環蒙倒景君無常先生二君傳靈文
約以四千年一傳女授女男授男太上科禁
以表於昭生之符矣環以來并賢大女郞抱
簡凡六十八女子固不可授男也頃見浮廣
山青眞小童受六甲靈飛於太微中元君凡
十二事與環所授者同青眞是環入火弟子
所受六甲未聞别受於人彼男官也今正勑
取之將以授徹也先所以告其篇目者亦是
愍其有心將欲堅其專氣令且廣求他日與
之亦欲與男授男承科而行使勤而方獲令
知天眞之珍貴耳非徒苟執衒泄天道矣願
不罪焉阿母眞形之貴愍於勤志亦以授之
可謂大不冝矣王母笑曰亦可恕乎夫人即
命侍女紀離容但到浮廣山勑青眞小童出
若左右六甲靈飛致神之方十二事當以授
劉徹也須臾侍女還捧八色玉笈鳳文之韞
以出六甲之文曰弟子柯昌言向奉使絳河
攝南眞七源君檢校群龍猛獸事畢過門授
教承阿母相邀詣劉徹家不意天靈至尊下
降於濁臭不審起居此來何如侍女紀離容
至云尊欲得金書祕字六甲靈飛左右策精
之文十二事欲授劉徹封一通付信且徹雖
有心實非仙才詎宜以此傳泄於行尸乎昌
近在帝處見有上言之者甚衆云山鬼哭於
藂林孤魂號於絶域興師而族有功妄兵勞
而縱白骨奢擾黔首淫酷自恣罪己彰於太
上怨已見於天氣囂言玄聞必不得度世也
值尊見勑不敢有違耳王母笑曰言此子者
誠多然帝亦不必椎也夫好道慕仙者精神
志念齋戒思愆輒除過一百尅己反善奉敬
眞神存眞守一行此一月輒除過一千徹念
道累年齊亦勤矣累禱名山願求度脫校計
功過殆巳相掩但自今已去勤修志誠奉上
元夫人之言不宜復奢淫暴虐使萬兆勞殘
怨魂窮鬼破掘之訴流血之尸忘功賞之辭
耳夫人乃下席起立手執八色玉笈鳳文之
韞仰天向帝而呪曰
九天浩洞太上耀靈神照玄微清虛朗明清
虛者妙守氣者生至念道臻寂感眞神役神
形辱安精年榮授徹靈飛及此六丁左右招
神天光榮精可以步虛可以隱形長生乆視
還白留青我傳有四萬之壽徹傳在四十之
齡違犯泄漏禍必族傾反是天眞必沉幽冥
示其福禍敢告劉徹師主是青眞小童太上
中黄道君之司直元始十天王入室弟子也
姓名陵陽字庇華形有嬰孩之貌仙宫以
青眞小童爲號其爲器也玉朗洞照聖同萬
變玄鏡幽覽才爲眞俊遊於浮廣椎此始運
館於玄圃治仙職分子在師君爾從所願不
存所授命必傾淪言畢夫人一一手指所願
用節文以示帝焉凡十二事都畢又告帝曰
夫五帝者五方之眞精六甲者六位之通靈
佩而尊之可致長生此書上帝封於玄景之
臺子其寶祕焉王母曰此三天太上之所撰
藏於紫陵之臺隱以靈壇之房封以華琳之
函韞以蘭簡之帛約之以紫羅之索印之以
太帝之璽受之者四十年傳一人如無其人
八十年可頓受二人得道者四百年一傳得
仙者四千年一傳得眞者四萬年一傳得昇
太上者四十萬年一傳傳非其人謂之泄天
道得人不傳是爲蔽天寶非限妄傳是謂輕
天老受而不敬是謂慢天藻泄蔽輕慢四者
取死之刀斧延禍之車乘也泄者身死於道
路受土形而骸裂蔽者盲聾於來世命雕枉
而卒殁輕則禍終於父母詣玄部而受罰慢
則曝終而墮惡生棄疾於後世皆道之科禁
故以相戒不可不愼也王母因授以王嶽眞
形圖帝拜受之
　　　五嶽眞形圖法(并序)
弟子葛洪曰夫至道無形機妙難論神仙之
事誠非小醜所宜縁尋然世人不覩其門皆
謂之無旣見眞驗復肯以語人是以清濁乖
體香臭絶倫若道士得祕聖之書皆當吐於
一人口者則靈眞之文將墜於獨見何縁得
存流於百代乎洪謂傳授當必得其人豈可
都蔽邪自江東都無有此書若鄭君復祕而
不出則斯文永翳也音曾以此白鄭君曰道
書人皆有之始三皇天文大字及靈書至妙
修勤求慕時忽聞見五嶽眞形在目録之首
吴越之人無有得傳將斯文之不出文貴而
不授乎不審先生有此書與不儻令魚目之
珠映於九陽之光洿丘瓦石暫眄南和之肆
若遂仰膽天眞則洪心堅愈深鄭君曰此書
吾似有之傳授禁重不可妄泄傳非其人罪
咎必至凡道士輩雖心希清正而行多不備
不備則有慮禍詣急令致禍之書而爲刀鋸
乎是以先流得之者又不敢輕以授人便自
都絶正如此耳卿極有心必能通玄暢昧是
故相告且勿宣之吾先此書受於青牛先生
自吾受圖以來未傳一人依仙科當付一人
乃得絶身棄迹耳世上波波不可復停行當
以此文與卿後復是一年許七月閑夜見呼
告曰吾方當去可具素寫圖洪乃齋戒祭受
今施用節度皆出於鄭君也鄭君說青牛先
生仙人封君達本隴西人也初服黄連五十
餘年入鳥鼠山中服鍊水銀百餘年還鄉里
年如三十者常乘青牛故號青牛道士行聞
有疾殆死者識與不識便以腰間竹管中藥
與服之或爲下針應手皆愈世多得其驗効
都不以姓字語人人通識乘青牛爲名耳人
間復二百餘年入玄丘山中不知所在青牛
先生言人家有五嶽眞形一嶽各遺五神來
衛䕶圖書所居山川近者山澤神又常遺侍
官防身凶逆欲見傷害皆反受其殃辟除五
兵五瘟可帶履鋒刃又司人之奸穢言人之
不正不正者禍身奸穢者禍門是以宜深忌
愼人有帶此文及執持以履山林者其山地
源靈主皆出境拜迎尊貴圖信鬼神猶執卑
降之禮何況凡人而可慢墮哉鄭君言在家
一歲輒一祭圖令人居家富昌宦身升隆行
來詣合凶禍遠逆求欲得願長生延年若山
林獨處可虧祭也所以然者山林幽寂棲心
無邪又非酒炙所出唯當恭而已矣家居混
雜有婦女鷄大塵穢生於部界墮慢出自言
語或污濁神炁産乳堂宇是故齋祭靈圖爲
謝灾屬以月建齋三日又須夜半之時出庭
中或宻室中西向勿令人見祭用白米粿脯
二十五斤清酒一斛以十杯酒著一桉上无
桉新布巾上亦可燔兩鑪香大例祭餘酒以
别甖盛座左隨杯奠粿花脯餘脯著柈盛座
右取可食菜覆祭上令花脯在菜下有果尤
良安施旣畢主人立而不拜因以朱書章紙
著桉上圖著桉後席上若别有所道當令聲
載出口祭食須訖也祭畢即於祭所室中燒
章文煙盡取灰以雜水湯中令舉家各取少
多噴澡面目手足令人目明無患辟兵却鬼
去尸安神若家富財豐而歇盡珍寶欲置腆
於神明益善也亦如祠山川務厚耳古人祭
多用大牢或少牢飯粿之物殆崇厚者也其
傳授祭用粿花脯五斤酒二斗凡祭胙唯得
與同志人若大祭饌多得分一家飲食之耳
食胙者除災辟禍禳諸惡氣祭五嶽文以好
紙朱書之
請五嶽儲佐等君(鄭君所出)
年月歲在某日子男生州郡縣鄕里(某甲)年
若干歲謹依道明科告齋請五嶽君霍潜儲
君青城丈人廬山使者諸佐命八山神君
東嶽泰山君　　羅浮括蒼佐命
南嶽衡山君　　黄帝所命霍山潜山儲君
中嶽嵩高山君　少室武當佐命
西嶽華山君　　地肺女几佐命
北嶽𢘆山君　　河逢抱犢佐命
太嶽衆官君千山百川諸墟陵眞仙地主源
澤丘阜大神有泰清三天玄録飛精稱下土
者皆登遊降於某郡縣鄕里村中齋盛處某
昔以某年月日受先師眞像如千年按九都
千明之科九炁丈人昭生之符五嶽君共遣
二十五神千山百源皆遣侍官營衛圖書防
捍(某)身(某)身生長濁世動多違離才非通眞
識淺術薄未得遠避風塵遊適林岫抱持靈
圖汙染穢氣文禁深重懼以抵觸謹告虔齋
祠誠照至心當令某長生久視所向无前凶
害藏匿金石爲開精光神炁常在身中願欲
如意昌盛隆豐謀議者反死毁謗者反傷令
此二十五神千靈侍官長守某身擁䕶靈文
日月代序當復以聞某居在郡縣鄕里中因
九光使者威明大夫謹請祭文如此細書如
道家章狀其所書山神郡縣鄕村上叙年月
姓字當如常法自從後應所道斟酌出入隨
意耳此是歲祭儀若祭酒祭者兼建道家之
治位鄭君云神饗下是太上道君致神符仙
人祕魯女生所出以付封先生者
昔黄帝遊觀六合後造神靈見東中西北四
嶽並有佐命之山唯衡山峙立無輔乃與昌
宇力牧方明等章詞三天太上使霍山潜山
爲南嶽儲君拜青城山爲丈人署廬山爲使
者令緫衡嶽以鼎鎭舉德眞而爲主儲君者
衡山之副君也吴越人或謂霍山爲嶽其實
非正也
授圖祭文
某以胎生肉人白骨子孫耽酒囂惡流濁世
務運遇有幸得奉大化滌蕩穢俗許以更始
修心愼違希企靈眞夙夜馳競不敢寧捨昔
以某年月日歲在某處受先師甲乙眞形按
九都千明之科許得傳授謹按道法當付良
宻今有同志道士某郡縣鄕里男生(某甲)年
如干歲小心勤翼必能宣啓靈化敷正神炁
即以今年月誓書授其眞圖委繒告盟禁以
不泄天親同心常相愛䕶不得棄元崇末要
榮希利其五八大約禍福所期量己審人任
之處焉謹齋祭以符唯即一列上
受圖祭文
某胎生肉人枯骨子孫生長濁世染亂罪考
宿行積咎禍高丘陵天啓其哀得聞聖化心
開改跡好生樂道仰慕靈感思求眞應庶蒙
清蕩以延性命常捨穢率善願爲種民鑚求
遐年當須天啓登山履川亦賴靈助注心道
門不敢携貳並仰貢方物自輔信誠以今即
日受五嶽眞形藏戢一已與之終始五八有
期永無中泄傳授相親愛護同炁蠲齊榮辱
天科所祐不敢慢惰抵犯禁綱遵受法訣付
之於心謹清齋告祭以爲其始唯即一列上
三天章奏太上除某三尸登書生録刻題玉
札緘之絳府五方靈嶽各遺五神千百山川
時差侍官營守圖永防護某身使長生永存
壽延億千
　　　晉鮑靚施用法
靚按黄帝九籥玉匱内眞玄文此書是三天
太上撰次所出曾聞之於先達也言西王母
紫蘭宫室通畫此象在諸宫墉玉女仙人服
衣皆以此形畫之昔遺中黄太一以此圖下
授名山隱逸有仙録者結約五八之年而傳
也自無運命之遇莫見其篇目矣如魯女生
山中受之皆此也仙人玄道士佩此類文入
山林川澤所經諸靈神皆出郊境奉迎焉然
五嶽各有所部東方之山則屬東嶽其西嶽
南嶽北嶽亦同唯平地江河淮水及中央之
山陵皆統之中嶽之部也諸入山採八石石
象石腦流丹珠飛節黄子石髓桂英芝草諸
神藥自無五嶽佩之此仙物終不可得也欲
佩之法以青爲繒或用白爲繒或盛以紫囊
或帶之頭上或帶之心前或肘後山無大小
皆有靈神神來見形自稱某山某甲來迎拜
也是太上眞人以爲竹使策文五嶽衛此圖
書如今世人二監司之章節狀所以丘山之
神而來拜謁也受付之法限之四十年一傳
歃血委誓而約人有此文在家者五嶽君各
遺五神來奉衛圖文所居山川源澤諸靈各
遣侍人營護子耳他人憎嫉謀議口舌凶逆
賊害及官繫子者五嶽所衛二十五神及山
川侍官即白所居之部嶽君嶽君即使鬼物
反害彼人自中也奉之者不可不凈身清神
若行邪亂慢不尊所受忽賤靈信輕侮宗末
者禍至滅家不可不愼入山無其眞形則衆
精壞人採藥不得眞形則群靈蔽之爲道士
不得眞形則魂炁不定三尸亂干術士不得
此文皆不成但就有此文以佩身乃是彌綸
衆神横行天地在家則神人奉衛入山則群
靈奉迎採藥服芝草則眞仙營護結疫涉害
則妖灾自滅爾乃虛徃實來眞驗禍福將有
道者其祕而尊焉漢元封元年西王母授孝
武皇帝


雲笈七籤卷之七十九


雲笈七籤卷之八十存一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　符圖
　　　洞玄靈寶三部八景二十四住圖
大運告期赤明開光三景朗煥五劫始分元
始天尊與十方大聖至眞尊神無極太上大
道君飛天神人玄和玉女無鞅之衆同坐南
浮洞陽上館栢陵舍中清淡空泊素語自然
靈音十合妙唱開眞諸天歡樂日月停輪星
宿默度九天徊關河海靜波山嶽吞煙龍麟
踴躍人神歡焉是時太上無極道君稽首作
禮上白天尊今日侍坐太漠開昏無極世界
一切見明法音遐振澤被十方過泰因縁劫
劫化生轉輪聖位任居緫眞方當玄御部判
六天考劫理運料度種民推筭長夜檢實三
官役勞任重懽威難言敢附靈風回響披心
前與元始天王俱於長桑碧林園中聞天尊
並告大聖尊神云洞玄天文靈寶玉奥有三
部八景神二十四圖上應二十四眞中部二
十四炁下鎭二十四生靈章璀璨妙絶空洞
覩之者九天書名金簡記録生死得仙來運
當促三五傷喪萬兆短命流洩八難風刀痛
體五苦備嬰淪於長夜不覩三光無知受封
任運死生撫之生化痛感人神今大慈道行
惠澤普隆伏願天尊有以哀矜冀發玄科教
所未聞使未見者見未成者成福流一切億
劫恩而蒙訓授輒當承神鼓風因流陽波清
蕩三界肅檢衆魔部正六天馘斬群邪安國
育民使陰陽寧明化旣興道暢太虛矣於是
天尊仰而含笑有青黄赤三色之氣從口中
而出光明徹照十方内外無幽無隱一切曉
明金書紫字玉文丹章文綵煥爛在三炁之
中三部八景神二十四眞各從千乘萬騎在
空玄之上輔衛靈文諸天日月流灑華光衆
津交灌飛香八纏萬聖稱慶一時禮眞天尊
告曰今生一切懽樂難譬傾心露藴情無遺
隱當依玄科七寶鎭靈黄金爲壇授子神眞
之道道尊法重四萬劫一行下世度人祕則
眞降泄則禍臻今己相告明識之焉太上道
君欣喜惶懼唯北向而立叉手聽命天尊登
命九光太眞十方飛天侍經玉郞披九光玉
藴出金書紫字玉文丹章三部八景二十四
圖盛以白玉立空之案九色之巾雲精空結
飛文錦盖懸覆經上諸天大聖無極天尊飛
天神王三天眞人同時監盟燒香散花誦詠
靈章旋行宫城繞經三周一依舊典俯仰之
格自然威儀付度道君法事粗畢三景復位
衆眞退席是明赤明天中是男是女莫不範
德歸心信向皆得度世
上皇元年九月二日後聖李君出遊西河歷
觀八方值元始天王乘八景玉輿駕九色玄
龍三素飛雲導從群仙手把華幡師子白鶴
嘯歌邕邕浮空而來同會西河之上李君稽
首請問天王昔蒙訓授天書玉字二十四圖
雖得其文未究妙章雖有圖讚而無其像修
之菴藹妙理難詳今遇天尊喜慶難言願垂
成就極其道眞於是天王口吐洞玄内觀玉
符以授於君使清齋千日五香薰體東向服
符子形神備見自當洞達諸疑頓了李君稽
首奉承教㫖具依天儀長齋千日東向服符
三部八景神並見口吐金書玉字二十四圖
空中而明文彩光鮮洞徹無窮羅縷自然是
時即命主圖上仙而畫圖焉金書紫字玉文
丹章於此成音自南極上元九光太眞王夫
人東西二華南北眞公五嶽神仙清靈眞人
所受眞文並是後聖所畫圖像而各係之焉
眞人沐浴東井圖上部第一眞氣頌
天河灌東井石景水母精圓光拂靈曜玄暉
瑩高明元始披重夜天人逐月生沐浴蘭池
上龍負長庚瓶金童灑香華玉女流五星冠
帶濯玉津練度五仙形體香萬神降乘景登
高清
神仙五嶽眞形圖上部第二眞氣頌
妙哉元始道五靈敷眞文上開龍漢劫煥爛
三景分十部飛天書安鎭五帝神靈嶽承玄
宫鬱勃吐寶雲上有不死炁殖牙練五仙玉
芝玄中奧體潔自生薰精思高靈降交遊上
帝君
通靈决精八史圖上部第三眞氣頌
三景吐靈華晃朗八門開中有智慧神被服
飛天衣八史通靈氣玉符洞精微寶雲映玉
字巨獸振天威煥爛八會宫紛紛靈人飛思
精招眞氣五符生光輝八景策玉輿上登入
紫微
神仙六甲通靈圖上部第四眞氣頌
靈宫飛天女六眞宴常陽抱日負明月仰攝
三晨光通靈究幽微洞觀朗十方招致自然
厨五芝六府昌變化練萬神分形改正容乘
虛步玄都高奔入空洞時降金霄人解衿三
素房携契策飛蓋逍遥昇玉京
神仙九宫紫房圖上部第五眞氣頌
紫房映高清宫室互相扶香煙繞日月飛天
翳太虛至眞大聖衆蕭條詠羽書開度諸天
劫塵沙始一周九氣固靈運長保天地居精
思安能遠紫宫生我軀
元始太清圖上部第六眞氣頌
太清無邊際青氣鬱紫微靈風迅七寶琳樹
何萋萋紫鳳鳴長條龍麟交横馳太上觀十
方諸天整法衣旋行繞宫城三周長夜開若
能思靈氣自得乘景飛
神仙眞道混成圖上部第七眞氣頌
蕩蕩元始初混沌氣未分三色無中化迴合
靄慶雲幽冥生眞景煥落敷靈文豁朗長夜
府植立天地根自然妙眞氣淳淳氣常存運
通九天界開度諸天門
神仙西昇寶籙圖上部第八眞氣頌
乘運迅靈氣駕景昇西宫之造玉那國萬乘
來相從神魔稽首伏天王並歸降分金範正
法世恭道德王故施正眞氣别號度一方是
時有道世稱曰福德堂
靈寶神仙圖曰上部八眞神圖以洞天元始
之氣化生自然八景上眞在人身中致上元
生氣精心内思八眞見形千乘萬騎運致景
雲載人上昇
玉符
第一景聰明神名覺元子字道都色白一景
玉符上元洞天炁部一景神(符並朱書)



第二景髮神名玄父華字道衡色玄二景玉
符上元洞天炁部二景神



第三景皮膚神名通衆仲字道連色黄三景
玉符上元洞天炁部三景神



第四景目神名靈監生字道童五色四景玉
符上元洞天炁部四景神




第五景項髓神名靈謨蓋字道周色白五景
玉符上元洞天炁部五景神



第六景膂神名益曆輔字道柱白玉色六景
玉符上元洞天炁部六景神



第七景鼻神名仲龍玉字道微青黄白三色
七景玉符上元洞天炁部七景神



第八景舌神名始梁峙字道岐色赤八景玉
符上元洞天炁部八景神




神仙圖曰八景神眞玉符上元洞天自然之
氣以部上部八景鎭在人身上元宫中服之
八年八景見形爲已通達幽微之事洞觀自
然坐在立亡降致天仙千乘萬騎雲輿羽蓋
白日登晨
神仙通微靈化圖中部第一眞氣頌
大道妙無像運氣凝高眞結空自然生靈化
表三神朝引五星精中噏日中津夕食黄月
華寢卧練五仙變景隨空化倏欻立自然
神仙躡靈九天圖中部第二眞氣頌
蕭蕭九天氣清澄自高玄慶雲翳重虛金闕
承紫煙中有太極宫道君羅大千青林彌衆
梵十方並飛天南陵福德堂四座皆須賓散
華慶我願逍遥無波津
神仙九變圖中部第三眞氣頌
妙化因空感專思通至靈上食九天氣導引
五雲精三日練萬神一日九變形脫身遊九
域遊戲三界庭乘景望太素靈風扇緑軿飛
煙繞十絶黄旛召萬靈諸天降羽儀鬱鬱入
上清
神仙常存圖中部第四眞氣頌
默念招幽眞專靜神自歸漏盡外應消正氣
自夷微積感妙眞降六府生光輝玄會空相
和萬物應嚮迴八景浮雲蓋煥落迅羽儀載
我大梵外逍遥乘空飛
神仙守一養身圖中部第五眞氣頌
導引九天氣摩手熨身形遏斷邪魔逕瑩飾
練光明鳳翔通眞氣龍超制萬靈辰旦衆眞
會養身覺神生恬惔還守一靜思正氣停神
備景自飛高昇入上清
神仙守神舍景圖中部第六眞氣頌
泥丸置魄營中元抱一宫丹田三靈府混合
生神王二關統九天呼吸日月光五星奥玄
滋流演六胃充靜思萬氣歸神安形亦芳三
部八景眞携我入太空長居天地劫無始永
無終
神仙寂嘿養精守志圖中部第七眞氣頌
清朝餐五星專思守泥丸正中咽日光默念
絳府薰黄昏導月精奧灌丹田君三眞生一
景變化形自分一見萬神歸攝氣景高奔上
登日月宫出入觀八門龍漢無終劫妙哉靈
寶文
芝英玉女圖中部第八眞氣頌
飄飄散靈氣芝英隨風迴諸天灑香華日月
灌靈暉玉女擎金盤粲粲乘空飛仰思眞顔
降咽芝五神開導引光明徹萬劫體不衰
靈寶神仙圖曰中部八景神圖以元始靈寶
洞玄之氣化生自然中部八景在人身中中
元宫致中元生氣精思八年八眞見形千乘
萬騎運致神仙羽蓋飛行太空
中眞一景喉神名百流放字道通九色洞玄
中元一景眞符部一景神




中眞二景心神名煥陽昌字道明色赤洞玄
中元二景眞符部二景神




中眞三景肝神名開君童字道青色青洞玄
中元三景眞符部三景神




中眞四景肺神名素靈生字道平色白洞玄
中元四景眞符部四景神




中眞五景膽神名龍德拘字道放色青黄緑
洞玄中元五景眞符部五景神




中眞六景左腎神名春元眞字道卿五色衣
洞玄中元六景眞符部六景神




中眞七景右腎神名象他元字道主白黑色
洞玄中元七景眞符部七景神




中眞八景脾神名寶無全字道騫正黄色洞
玄中元八景眞符部八景神



神仙圖曰靈寶洞玄中元八景眞符以部中
部八景神眞鎭在人身中元宫中服之八年
中元八景見形爲已通靈達神洞觀八方神
芝玉漿五氣雲牙身中光明神仙乘騎飛行
太空
神仙六陰玉女圖下部第一眞氣頌
靈飛秀太微玉女翠朱瓊窈窕飛空出飄飄
乘空生玄妙自然氣六陰安常形遐念希良
會仰眄降六丁携景金房内嬿婉娉精神玄
感自相求豈期形與名變化因款發應嚮神
自靈
神仙九元導仙圖下部第二眞氣頌
玉清輝玄都十聖迴紫微神仙披雲出紛紛
流羽衣香華隨風散十天乘空飛丹霄映輕
蓋日月灌靈暉仰思妙眞降神感因心歸
神仙導引圖下部第三眞氣頌
鬱鬱五雲芝玄暉吐玉光凝津洞靈府徘徊
日月宫五色理高眞流津灌十方吸吸不覺
疲飛天並金容導引餐靈氣玄哺六胃充精
思易致感安坐覩空洞
神仙洞中皇寶圖下部第四眞氣頌
澄氣理太玄蕭蕭群眞居下治諸名山洞房
清且虛五色煥日月列號衆仙厨上統紫微
宫緫録天寶書中有守一士精思待洞開五
老監魔試心端情自灰身度水火宫名入九
天廬苦哉有衿人遂得乘景輿
神仙變化隱側圖下部第五眞氣頌
變化空無中五行兆身形洞思自然氣金木
水火精土爲隱側府六戊合景庭玉女變衣
裳老壯應響生細入毫氂裏大包山嶽靈種
殖通神草身與八史并萬化隨所欲逍遥可
娱情
神仙採芝開山圖下部第六眞氣頌
靈嶽鬱嵯峨翠阜凌景霄五芝秀玄嶺仙草
茂霜條上有採芝人被服乘羽飈靈洞萬劫
開一煥諸天交得妙安覺淹塵沙如一朝
神仙明鏡圖下部第七眞氣頌
妙鐵生威光流煥照八冥洞徹方圓内通眞
别鬼精自然觀重陰照耀諸天形伏魔致神
仙變化入紫庭
神仙無極太一圖下部第八眞氣頌
煥爛帝一眞身生龍鳳文威光動九天焰照
天囿圓上御諸天氣緫爲萬仙君巍巍至道
宗落落大範門
靈寶神仙圖曰下部八眞神圖以元始靈寶
洞玄之氣化生自然下部八景在人身中下
元宫中致下元生氣精思八年下元八眞使
千乘萬騎運致神仙羽蓋載人俱昇七寶林
中
下眞一景胃神名同未育字道展黄色洞神
下元一景靈符部一景神




下眞二景窮腸神名兆騰康字道還黄赤色
洞神下元二景靈符部二景神




下眞三景大小腸神名逢送留字道厨赤黄
色洞神下元三景靈符部三景神





下眞四景胴中神名受厚勃字道虛九色洞
神下元四景靈符部四景神





下眞五景胷膈神名廣映宅字道仲白色洞
神下元五景靈符部五景神




下眞六景兩脅神名辟假馬超字道成赤白
色洞神下元六景靈符部六景神



下眞七景左陽神名扶流起字道圭青黄白
色洞神下元七景靈符部七景神



下眞八景右陰神名包表明字道生青黄白
色洞神下元八景靈符部八景神



神仙圖曰靈寶洞神下元八景靈符以部下
部八景神眞鎭在人身下元宫中服之八年
下元八景見形爲人養精補氣鍊髓凝眞身
生光澤八景雲輿載人飛行
玉清七寶神仙圖緫三八部眞氣頌
蕭蕭三清上凝眞大羅天瓊林翠玄臺日月
煥靈軒飛天梵緑氣駕景乘紫煙鬱鬱披雲
出紛紛靈寶仙逍遥七寶林五色煥金銀振
響衆眞會靈歌慶萬神精思三八景超步登
霄門
　　　五稱符二十四眞圖
案五稱符上經云
子欲求道法先沐浴臭穢當得東井圖
子欲定五帝役山精當得五嶽圖
子欲通神靈洗先訣八精當得八史眞形圖
子欲通吾行厨當得六甲通靈圖
子欲存吾身致天神當得九宫紫房圖
子欲奉道法當得太清圖
子欲奉順道當得混成圖
子欲通道機當得西昇寶籙圖
子欲通變化當得靈化圖
子欲躡大道當得九天圖
子欲脫身形當得九變圖
子欲隱存身守神當得常存圖
子欲定身心守身神寶當得含景圖
子欲恬淡守一以存身當得養身圖
子欲寂默養其志當得精誠守志圖
子欲清靜潔白致芝英當得芝英玉女圖
子欲娉六丁當得六陰玉女圖
子欲致仙籙當得九元導仙圖
子欲食道氣當得導引圖
子欲治道術當得洞中皇寶圖
子欲爲變化當得隱側圖
子欲臨鑪定九丹金液當得太一圖
子欲登五嶽求神仙芝藥當得採芝開山圖
子欲保神形别邪精魔魅當得明鏡圖
凡二十四眞圖天之靈寶也子能得之必得
長生蕭蕭高仙飛步太清也
　　　元覽人鳥山形圖
太上曰無數諸天各有人鳥之山有人之象
有鳥之形峯巖峻極不可勝言玄臺寶殿尊
神所居林澗鳥狩木石香花芝草衆藥不死
之液又難具陳陳之無益於學學者自應精
尋得一知萬了然究知教須題名是故標文
妙氣結字聖匠寫之以傳上學不泄中人妙
氣之字即是山容其表異相其蹄殊姿皆是
妙氣化爲成焉玄達之思閉目見之周覽旣
畢行乆有徴妙氣旣降肉身能飛乆鍊得妙
肉去妙充其翔似鳥出遊三界之外其神眞
人入宴三清之中緫號人鳥學者遊山縁山
至道永保常存自非至精勿妄叩也
人鳥山形圖













太上曰人鳥山之形質是天地人之生根元
氣之所因妙化之所用聖眞求其域仙靈仰
其神敬而事之存而念之受而帶之精而行
之和而宻之無致懈怠三氣調均生身赤子
爲道種民在世行化入山研方出處自在魔
不敢當於是朝致五嶽使役八溟從三天之
君佩日月之精知之不死習之永生諦之合
智究之同神其山之上元始天王所居其山
之下衆聖眞仙所處其山之氣生五色之水
名反魂流液成脂名震檀之香西王母初學
道詣元始天王三千年道成德就應還崑崙
之山臨去辭元始天王共刻銘人鳥山上虛
空之中製作文字字方一丈懸在無中以接
後學於今存焉九老仙都君九炁丈人圖畫
山形佩之於肘天帝寫空中之書以附人鳥
之體百年一出以傳眞人道士有此山形及
書文備者便得仙度世遊宴崑崙能讀此書
萬遍修行不負文言天帝君即遣使雲車羽
蓋來迎不須服御丹液無勞導引屈伸精之
不休自獲昇天矣太上曰凡能清齋三月别
於靜室修行仙人當降自以文字語人受之
宻遵速得成眞道士佩之役使萬神正月有
甲子二月有壬申三月有戊子一年之中唯
取三日祭醮山形於金鏡之上相傳口訣之
事愼勿妄泄書文若年中無此三日或有而
邂逅趣得甲子一年三醮也醮時皆齋清嚴
禁斷明月之夜露出中庭不須壇纂不可他
知宻自灑掃凈席南向兆敷别席向北施禮
先以明鏡九寸面者置座中央紫紋復傘以
罩座上紫錦囊巾覆藉山圖正安鏡中清酒
三碗置圖之前香脯棗果圓施鏡外酌酒半
碗潄口捻香即位閉目叩齒三通存思依常
鳴鼓發爐亦如常法又三捻香臨目見太上
大道十方天尊元始眞王人鳥山元氣生神
大帝君雲駕羅列布滿空中同來向座良乆
仍宻稱名位(臣妾)姓名奉請太上大道十方
天尊元始眞王人爲山元氣生神大帝君一
切諸靈官今日吉時良散薦芬芳表獻至誠
仰希垂降(臣妾某)等稽首禮拜(仍禮三拜伏)
(地閉目存神降座良乆乃)起又三招酒長跪
稱位(臣妾)姓名上啓
太上大道君十方天尊元始眞王人鳥山元
氣生神大帝君一切神明(臣妾)叨恩得見今
日奉對尊神喜懼交集唯願大慈開度當使
臣妾學道得道求仙得仙神通自在永保長
存小醜賤(臣妾)不敢多陳不勝踴躍屏營謹
稽首禮拜(三拜畢三招酒招畢又啓如此)三
招三啓都畢三捻香啓起倚送神稱位(臣妾)
姓名上啓
太上大道十方天尊元始眞王人鳥山元氣
生神太帝君一切靈官縁恩上請紆迴雲儀
神駕已整還昇三清(臣妾)戀慕俯仰屏營唯
願大慈流布洪恩(臣妾)得道謁見王宫後宜
有請仰希重降(臣妾某)稽首禮拜訖起復爐
(某)復爐畢東一碗酒瀉浸四周畢依次斂之
也同志者還房進胙不得妄與非法之人夫
妻接待皆同此法不同不得交會此禁至重
明各愼之清齋千日丹書山形於薄紙上方
三寸至五寸玉池之泉向王吞服一服長生
不死二服神仙飛行三服昇登尊位與道合
同清齋起圖佩之三年晨夕誦文吉日修事
愼終如始一千日限足遊行山澤威制五嶽
三河四海八溟九地一切神靈奉迎拜謁功
德流布五年七年不過九年超登三清矣
雲笈七籤卷之八十















雲笈七籤卷之八十一存二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　庚申部
　　　上清元始譜録太眞玉訣(凡二門又)
　　　(名解形遯變流景玉光三惡門)
三尸三惡門
第一門名色慾門一名上尸道一名天徒界
第二門名愛慾門一名中尸道一名人徒界
第三門名貪慾門一名下尸道一名地徒界
此三惡之門一名三尸之道一名三徒之界
常居人身中塞人三關之口斷人三命之根
遏人學仙之路抑人飛騰之魂爲學之本而
不落尸於三道之上去慾於三界之門眞何
由降道何由成夫學上法宜遣諸慾滅落尸
根道自然成克得飛騰上昇三清
三尸五道門
第一門名色累苦心門一曰太山地獄苦道
第二門名愛累苦神門一曰風刀苦道
第三門名貪累苦形門一曰摙山負石苦道
第四門名華競苦精門一曰作江河苦道
第五門名身累苦魂門一名吞火食炭鑊湯
苦道
此五苦五道之門常居於人身係人命根遏
人招眞之路斷人修仙之門爲學之本而不
解形於五道之上滅跡於五苦之下衆累不
斷沉淪罪門何由得脫騰身遯變流景玉光
也夫欲上學當先斷諸累絶滅苦道眞自然
降神仙自然成克得變形遊宴諸天落上尸
之道當青書上玄滅慾斬尸變景流光玉符
著頭上當於色慾之門北向銜刀請一杯清
水面臨水上師於弟子後叩齒九通呪曰
上尸青慾自號彭倨變化九種鳥頭蛇軀混
沌無心或沉或浮貪慾滋美華色自居走作
魂魄司人過咎斷人命根氣散神遊放浪三
宫小蟲無劬眞人甲乙佩籙帶符色欲已斷
死路已除元始有命請斬尸頭三台監形速
出無留滅根絶種勿使遺餘甲乙練眞三宫
清虛五帝監映太一定書北元沐浴冠帶行
疇飛度天界流景玉輿遯變上清乘空遨遊
畢取所銜刀師以繞弟子頭結九過下所卷
玉符埋於色慾門下以杯水灌上行此之道
上尸即滅色慾自除身過天徒之界形魂無
復苦惱之患太眞上道愼勿輕傳以次進中
門而落中尸落中尸當黄書中元滅慾斬尸
變景流光玉符著心前於愛慾中門向王捉
刀向腹請一杯清水著前師於後叩齒十二
通呪曰
中尸彭質號曰中黄愛欲自居依腹逃藏沉
浮變化形無常方執人魂魄走作三宫赤子
馳競使人發狂慾性喪神罪由小蟲眞人甲
乙上帝已徴身佩玉符丹文金章列名元圖
三慾已忘元始符命斬滅尸形斷根絶種勿
得飛揚甲乙受練五符休糧眞仙安鎭藏内
生光五帝監映太一列行中元沐浴冠帶衣
裳解形遯變流景玉光飛昇上清食息太空
長保自然天地無窮畢以次進下門而落下
尸落下尸當白書下元滅慾斬尸變景流光
玉符著兩脚上於下貪慾門向南横刀於兩
足上請一杯清水著足下師於後叩齒三通
而呪曰
下尸彭矯貪慾自榮白色混沌體無常形依
人兩足訅動人情言白得失走作魂靈三宫
擾亂赤子不寧貪慾小蟲賈備幽冥眞人甲
乙三鍊已清慾門斷塞不受邪精元始急令
三台臨庭速出無隱及汝弟兄九種子孫一
時斬形五帝度眞太一記名下元沐浴冠帶
羽青玄度三界上飲元精解形遯變流景上
清飛玄步虛三界齊明畢三界旣度便度五
苦之道
解形遯變飛度五道之法當作新衣一通巾
履並新於第一色累苦心門上黑書解形遯
變滅度地獄流景玉符置兩足下北向平立
師叩齒五通呪曰
解形遯變落尸五難三慾已清神津内灌脫
故鍊新體香氣蘭玉符滅跡地無拘攣飛度
天界超凌雲端魔王保眞氣合自然七祖同
昇飛步天門五帝監映萬神咸關畢脫中解
結埋符於兩足下脫履而去次進愛慾苦神
門於愛慾苦神門上白書解形遯變滅度風
刀流景玉符置兩足下西向平立師叩齒九
通呪曰
雲行飛步遯變玉光解形脫跡散髪翱翔人
界無拘乘虛空行天魔已保五道開通越度
風刀形昇上宫畢埋符兩足下去之勿顧
　　　論庚申存童子去玄靈訣(凡五法)
潁陽經曰童子者心神也衆神之主玄靈惑
人耳目鼻口身意玄靈者三尸六甲神同遊
内外其神咸有色象觸物皆欲令人重車馬
玄黄聲利飮食多有求欲不知止足行妨身
辱也先鍜鍊其心使欲者不欲令不欲者欲
觀欲如道志道如欲大底苦於色味其色味
者情欲之府喪亂之原不得求言亦勿求有
至道人云欲者不欲不欲者欲(或云至人惜)
(言以制欲物心因有而生欲有者欲之主言)
(者道之筌道契則言忘欲無則事息)此語無
不如在至人乃消息之消一百刻息一百刻
息減消加稽古之道也(刻遍也每遍爲一欲)
肇啓一門就萬欲中窺離(去聲)一門知至至
之知終終之動用消息必齅其跡(注云齅爲)
(委氣練心根無爲有欲情廣施至敬無私念)
(故文曰敬勝欲者昌欲勝敬者亡)審自詶難
專氣致柔每尋一刻皆以謙道而尋之覺昏
沈睡生尋理不出乃凝然内省大丈夫懇責
其心節慕聖賢興諭洗零(歷逕切)故經云少
則得多則惑(注云少謂退方寸之源本來無)
(事則可應萬物而不亂也)天道惡盈神道託
靈知心惟微達理至靜積習有常自成廣大
貞一會道之謂也常思徃者來者今者之事
(注曰徃謂已過之事來謂未然之事今謂即)
(日消息之事了然自知)動無二過常於欲者
擘不欲之欲於心尤苦當如割截肌膚叩物
懸解乃可超生死之門浴澄凈之境研之不
止聲參太極大無不包細無不入以息情欲
節滋味清五臟通神明至眞久壽之要道
制六欲神法
舌者榮辱之機禍害之閫亂(之所生者必言)
(語以爲階故君子愼言語節飮食也)六神各
主其欲斷欲斷識於理咸宜用平若併平之
則弱塵生矣是以對境先從欲制(六神謂六)
(欲門耳目鼻口身意泄亂神機之路也意從)
(内發寄在於物物從外入經自何門應接之)
(時心盡知見常起悲敬性本不生此應物之)
(義文子曰萬物之緫皆閱一孔百事之根皆)
(出)一門當豫斷之肈啓一門消之於未形息
之於未亂令心壯於欲(用壯處謙壯乃全也)
黄庭曰負甲持符開七門備豫之謂也夫性
者本乎心清者本乎性清動則性亂性亂則
心荒心荒則移神伐性亡無日矣故對物識
交之際於中不有情欲(欲至識動物之常情)
(若對心眞無形欲何用能止而順動不窮也)
啓妙一門復其生源本無流動神用澹泊喘
息安徐令魂魄和通意慮精宻(養之以忘欲)
(之以)生若物應心揺動亂而惑我我乃息機
深敬介如石焉不可轉也久當委順遺形言
忘理析言忘理析故積其弱以爲强捨其美
而自康矣如覺物去情餘進退未决(謂不欲)
(之欲也)宜息心謙下潔誠責己超然離欲氣
靜安神候心見欲如朽木虛空是欲者不欲
(也道之相應必有所因信乃心師安爲動主)
(動識生於無地無地自是宜安)正尋理之時
萬緒躁心乘念飛越昏機内應眞興不彰爲
爾心神傳習成妄濁氣薰灼世業堅深正用
决邪邪神戀欲謂玄靈也交戰於内而致斯
也若不誓心惕慮反僞還眞乃隨欲居心是
滋泄慢(以一柔之性馭六剛之情情與物親)
(性與道合堅正自理去邪勿疑之也)又言念
玄靈欲我懈怠當建志弘願苦節安貞如謀
必成如戰必克仁而能武正以殺情大丈夫
天地同心清寧無事常自激勵若對嚴君肅
然一門謙以養德煩結都盡欲境不生是不
欲者欲也(欲不生則神不死也)斯乃靜勝欲
消諸難將解恒退藏於宻焉夫能解難釋險
(以處安也險必處安宜其對境悟心爲難於)
(易視無前欲徃有功也功成身退天之道得)
(魚忘筌之道也)黄庭曰經歷六腑藏卯酉轉
陽之陰藏於九常能行之不知老其此之謂
乎凡心者公平之司非親於欲而踈於道玄
靈習之然矣欲心躁滑道性深微不自執爲
任其浮動情之所變物莫能全人有心識不
覺變動得非潜愼玄靈之運哉宜加懇倒也
至人哀其迷方示其生理見於不見知於不
知感通神明是謂道用言之者甚衆行之者
罕及實志之不至耳且亡喪猶影響履眞豈
獨遠哉其三尸者託陰氣以爲靈感私欲而
致用邪藴臟腑變生亂習世相組織流落貪
昏非天機清明至嘆沉濁者不能易其心矣
觀我生無無能彰有色爲空影欲是影賓欲
生則三尸生欲滅則三尸滅古人云欲者不
欲不欲者欲反覆自明之謂也去尸成道之
速者先外制聲色名利内平喜怒愛惡退心
自察徹底眞無(眞爲實無餘欲)動靜能知身
世不礙宛其見情類殉物而死聖人興悲於
物兼濟爲心者以此苦心零於情卓然虛靜
尸乃無處潜留則遯迹而逝常思正道朗然
不寐尸亦無再宅於心仍心私言曰所欲者
玄靈之欲不欲者玄靈不欲也嚴心王而使
之零(以身喻國心則王也王侯能守之萬物)
(將自化三尸其如子何)故君子存而不忘亡
理而不忘亂身安而國家可保也神定而性
命可全也若荒怠不敬冒於寢寐貪於飮食
尸乃千變萬化隨欲而歸令人世患日深多
愚早亡道(書曰勿與爭曲直當減人壽筭也)
(爭尚如此其況大者淪於世務非達者之莫)
(棄)玄靈飛去心神凝定則五方秀氣入於靈
臺滋於童子經曰惚兮恍兮其中有象恍兮
惚兮其中有物惟恍惟惚而童子生焉黄庭
經曰窺離去聲天地有童子(窺猶欺也因欺)
(其心敬於天地之間不欲一物則神氣不喪)
(也)夫天地者陰陽列位也童子者人神至精
也非精無以崇其聖非蕩無以長其愚是故
聖人修之以眞行之以勤若能克己勵志不
出三年道成矣乃心中有白氣拂拂然生光
明久習彌廣
六甲存童子去玄靈法
又有甲子日辰其人年月命筭日減被玄靈
伐命至夜半起坐端策私誦玄靈名彭倨彭
質彭矯七遍無令耳聞也依守清凈法動用
消息之宜繼晝不睡六甲庚申日守之亦耳
黄庭曰晝夜不寐乃成眞此之謂也
潁陽書下篇略例容(成公曰凡筭先扣上古)
(變日六甲積日辰變見天地甲子諸神筭心)
(清靜而應之以十二律扣之聲同於律者先)
(存童子童子可以聽之若存童子先去三尸)
(可以合道)
治脾腎舌術
甲子旬(玄靈多遊黄庭幽關靈根之内令人)
(好色極欲意亂精施貪滋味妄言笑)
右旬内日辰及年月日命筭日結舌正言閉
目思神依經肇啓一門欲者不欲不欲者欲
(他旬仿此)即於靈根却味保氣靜意全眞(脾)
(藏主意意者氣之帥也意寧即脾泰)其旬正
五方秀氣應律於心而玄靈自化矣其道閉
精尤急宜啄齒咽液令靈根堅固(靈根舌本)
(也其下有華池通腎池不欲枯竭津液同源)
(腎舌相固耳)若人依法守之心乃清零(去呼)
其神日生故經云藏養靈根不復枯閉塞命
門如玉都(藏謂無言養謂咽液腎宫主壽故)
曰(命門玉者津液之狀都猶聚也)容成公曰
凡人兩腎有日月命門左男戴日右女戴月
虛無相生寒暑相成男女相形中有二神皆
衣青子能見之可長生晝敬玄光夜履眞跡
乆視道也
治鼻口喉嚨術
甲戌旬(玄靈多遊神廬天闕氣管之内令愛)
(香憎臭入鼻觸心也)
右旬依肇啓一門於神廬用平香臭治中毛
專氣寡言養精飮液消氣管口吐濁鼻引清
綿綿若存如此玄靈不復入人腦則上元清
靜矣故經曰神廬之中當修治玄膺氣管受
精符急固子精以自持人生而靜天之性也
天假其生地成其形天地造化有爲物性清
者能乆濁者多咎則知本乎天眞可謂至人
親於地利曷足爲貴形有三關之號鼻與天
通用之不窮餘可知也
治肺心耳術
甲申旬(玄靈多遊玉堂靈臺神牖之内令人)
(貪欲亂神憂驚傷魄叛道離德輕燥煩勞也)
右句依肇啓一門於靈臺不妄是非不妄察
聽除色去味吐納寬舒斯乃乾坤合氣之所
謂玉堂靈臺也必在内視無形反聽無聲則
其神各守司舍故經曰六腑五臟神體精皆
在心内運天經晝夜存之自長生閉守三關
勿令邪氣得入玄靈無所施其巧(上關口也)
(中關手也下關足也關者閉固之異名邪謂)
(心揺物感也)洗五臟有節度修六腑令潔清
(能調三關則爲洗五臟修六腑矣五臟者心)
(肝脾肺腎也六腑者大小腸胃膽膀胱三焦)
(也臟爲陰府爲陽迭相生也)不求道而道自
至不求有而有自來不出三年坐見萬里之
外豫觀成敗辯天下筆數如響之應聲也
治兩眉間腦舌中神術
甲午旬(玄靈多遊明堂泥丸靈根赤宅之内)
(令人妄視昏寐重味輕言也)
右旬依肇啓一門於三丹田收視養心精誠
自保屏其寢夢節其言語飲食靜於關潤於
舌二府相得命門自開(潤謂飲其華池二府)
(腎舌也精液相得元氣開通陽凈陰凝幽關)
(洞見矣)明堂者正室也眞一常遊其間一氣
含三周流變化未始有極(天地之氣禀於眞)
(一眞一之氣從道而生也)故經曰明堂四達
法海員眞人子丹當我前固守一門於三靈
不求道令道自見三靈者三丹田也眉間入
三寸爲上丹田心爲絳官中丹田臍下三寸
爲下丹田守爲精神不散合三以爲一也所
思則存不思則亡攻之不止通天合道天人
玉女六甲諸神自於左右而與人言玄靈滅
矣
治肝目身中陽氣術
甲辰旬玄靈多遊蘭臺寸田陽氣之内令人
喜怒忘魂沉迷思寢恐懼懈怠鄙恡矜誇也
右旬依肇啓一門於身中莫敢懈怠端心黙
念含垢黜聰令魂魄太平志氣不懾息喜怒
哀慼節五味色音前(此者皆亂正氣也)修鍊
心關童子清凈則玄靈不能爲崇也左目爲
日王父治其中右目爲月王母治其中人能
守之與天地相保日月齊明外本三陽自去
内陽三神自生(外本者玄靈也内陽者三關)
(神也)故經曰魂欲還天魄欲入淵還魂返魄
道自然此之謂也(眞性自然非所造作退藏)
(於宻不系有無則還魂返魄之道也)
治兩手足術
甲寅旬(玄靈多遊四關之内令人手欲妄持)
(足欲妄行也)
右旬依肇啓一門於四關握固思手不妄持
足不妄行嚴策其心動用清靜玄靈不復得
安便飛去故經云口爲天關精神機足爲地
關生命扉手爲人關把盛衰關門杜蘥闔兩
扉丹田之中精氣微(兩扉謂雙腎門連於下)
(關也龠動則扉開精流則命竭善閉藏者眞)
(氣會於丹田化爲赤子矣)
三尸中經(一名去尸駐色得不死之道)
太上三尸中經曰人之生也皆寄形於父母
胞胎飽味於五穀精氣是以人之腹中各有
三尸九蟲爲人大害常以庚申之日上告天
帝以記人之造罪分毫録奏欲絶人生籍減
人禄命令人速死死後魂昇於天魄入於地
唯三尸遊走名之曰鬼四時八節企其祭祀
祭祀旣不精即爲禍患萬病競作伐人性命
上尸名彭倨在人頭中伐人上分令人眼暗
髮落口臭面皺齒落中尸名彭質在人腹中
伐人五臟少氣多忘令人好作惡事噉食物
命或作夢寐倒亂下尸名彭矯在人足中令
人下關搔擾五情勇動淫邪不能自禁此尸
形狀似小兒或似馬形皆有毛長二寸在人
身中人旣死矣遂出作鬼如人生時形象衣
服長短無異此三尸九蟲種類群多蛔蟲長
四寸五寸或八寸此蟲貫心人死白蟲長一
寸相生甚多長者五寸躁人五臟多即殺人
兼令人貪食煩滿腓蟲令人多咳嗽胃蟲令
人吐嘔不喜膈蟲令人多涕唾赤蟲令人腸
鳴虛脹蜣蟲令人動止勞劇則生惡瘡顚癡
癰癤疽瘻癬疥癎癩種種動作人身中不必
盡有亦有少者其中有十等就中婦人最多
也其蟲凶惡好污人新衣極患學道欲調去
之即可矣凡至庚申日兼夜不卧守之若曉
體疲少伏牀數覺莫令睡熟此尸即不得上
告天帝又太上律科云庚申日北帝開諸罪
門通諸鬼神訴訟群魔併集以司天下兆人
及諸異類善惡之業隨其功過多少賞勞謫
過毫分不遺經曰三守庚申即三尸振恐七
守庚申三尸長絶乃精神安定體室長存五
神恬靜不復搔擾不迷不惑不亂不淫瞋怒
平息眞靈衛佐與天地相畢每夜臨卧之時
叩齒三七以左手撫心上呼三尸名使不敢
爲害耳
去三尸符法符(並朱書)
太上曰三尸九蟲能爲萬病病人夜夢戰鬭
皆此蟲也可以用桃板爲符書三道埋於門
闑下即止矣每以庚申日書帶之庚子日吞
之三尸自去矣常以六庚日書姓名安元命
籙(中三尸不敢爲患也)














此符消九蟲當以六庚日常以白薄紙竹紙
書服之每庚皆如之唯庚申書之不限多少
從庚申日早朝服一枚次庚午日吞一枚值
六庚勿失蟲皆不貫五臟人身無病也勑符
呪曰
日出東方赫赫堂堂某服神符符衛四方神
符入腹換胃蕩腸百病除愈骨體康强千鬼
萬邪無有敢當知符爲神知道爲眞吾服此
符九蟲離身攝録萬毒上昇眞人急急如律
令

雲笈七籤卷之八十一



:JUAN: 
雲笈七籤卷之八十二存三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　庚申部
　　　三尸篇
洞章曰太上三氣化爲神符號曰三元無量
洞章制命六甲運使五行率離還合却死來
生消除三鬼滌蕩五神五神一曰五尸三鬼
一曰三蟲蟲尸互名參神亂鬼三尸上尸中
尸下尸也五尸青尸赤尸黄尸白尸黑尸神
祝曰三尸五尸俱入黄泉吾昇清天保長生
樂史世世居天王
　　　神仙守庚申法
常以庚申日徹夕不眠下尸交對斬死不還
復庚申日徹夕不眠中尸交對斬死不還復
庚申日徹夕不眠上尸交對斬死不還三尸
皆盡司命削去死籍著長生録上與天人遊
(或六月八月庚申彌佳宜竟日盡夕守之二)
(守庚申三尸伏没七守庚申三尸長滅)
　　　庚申夜祝尸蟲法
常以庚申夜中平坐叩齒七下擊額呼彭倨
次叩齒七下撫心呼彭質又叩齒七下捫腰
呼彭矯先兩手心書太上祝曰
吾受太上靈符五嶽神符左手持印右手持
戟日月入懷濁氣出清氣入三尸彭倨出彭
質出彭矯出急急如律令
　　　用甲子日除三尸法
常以甲子日夜半時披髪東向坐呼腹中伏
尸名字第一之名蓋東第二之名彭侯第三
之名蝦蟆一呼其名以右手撫心三過尸當
應人便不復去言人過也又云男用左手女
用右手撫心留伏尸即尸不離人上言其過
人但能勤行氣閉氣者身中神亦自安爾久
之消尸
　　　六甲除三尸法
法曰清心掃除中庭正向北用一案三杯羅
列案上以井華水著中甲子日夜半時披髮
置後三拜跪稱臣自某州郡縣鄕里曾孫某
甲奉請北極三台君斗中眞人請以三杯水
除去三尸令某修道得神仙因飲三杯水先
從東起飮時祝曰
日月君水除我頭尸次飮中央祝曰眞人水
除我腹中尸次飮西杯祝曰日月君水除我
足尸畢稱臣三拜左迴還牀卧當應夢見人
辭謝去者止不爾未去未去者後甲子日當
又如此勿忘
　　　除三尸法
常以鷄鳴時潄取醴泉咽之三而止徐徐定
氣勿與人言語
　　　祝去伏尸方
以正月五日七月七日取商陸根細切以玄
水漬之三日陰乾可治爲末服方寸七玄水
服下日三服百日伏尸盡下出如人狀醮埋
之祝曰
伏尸當屬地我當屬天無復相召即去隨故
道無還顧常先食服之禁一切血肉辛菜物
　　　厭尸蟲法
眞人曰江南多白芷草掘取根細擣末以沐
浴用之此香乃三尸所憎者
　　　又方
三月三日取桃葉一云桃根擣取汁七升以
大醋一升同煎令得五六分先食頓服之隔
宿無食即尸蟲俱下
　　　上仙去三尸法
　　丹砂(一斤細研飛過)淳大酢(三升)
　　純漆(二升)
右合和令相得於微火煎之令乾稠可丸之
如麻子大日再服從三丸漸加至二十一丸
經四十日百病自愈三尸自出服之百日肌
膚堅固千日令人長生不死與天地相保不
能俱言後當自知
　　　下三尸方
　　貫衆五分(主伏蟲)白藜蘆十二分(主長)
　　(蟲欲得雄者)蜀漆三分(主白蟲)蕪荑五
　　分(主肉蟲)石蠶五分(主蜣蟲)厚朴三分
　　(主肺蟲)狼牙子四分(主胃蟲)雷丸六分
　　(主赤蟲)彊蠶四分(主膈蟲)
右九味物熬令黄合擣篩之鍊蜜丸如梧桐
子大以粉漿服五丸日三服之漸加至十丸
十二日癥聚下六十日百病愈服之先從小
起若女人如齋戒恭謹者亦可服之
　　　仙人下三蟲伏尸方
茯苓十斤商陸根削去上皮但取下白者五
斤清酒麥麴各五斤並炊釀之酒置盆中封
之二十日藥成擠之但淳大豆熬之作末如
飴狀合丸如大彈丸日服三丸十日以去稍
益如鷄子黄上尸者百日中尸六十日下尸
四十日當爛出上尸如手中尸如足下尸如
鷄子上尸黑中尸青下尸白此三尸與人俱
生常欲令人死至晦朔日上天白人罪過每
至其日當拘制七魄及守庚申夕於是三尸
不能得動矣是庚申夕人夢與他諍鬭者是
魂與尸魄鬼鬭夫魂常欲令人身安故靜魄
常欲令人恍惚蓋欲人早死故欲攻奪此之
謂也
凡道士醫師但知按方治身而不知伏尸所
在上尸好寶貨千億中尸好五味下尸好色
若不下之但自欺耳去之即不復飢心神靜
念可得延生眞人貴其道道士尊其藥賢者
樂其法愚俗笑其事所以言人死爲尸骸者
乃是三蟲之號位也當服當陸散者乃自除
去三尸不必酒釀而服之也槐子亦善能服
氣者不用此術又眞氣是青牙五方之精道
士服之二十一日三蟲走出矣
　　　神仙去三尸法
眞人去三尸延年反白之方宜服浮水玄雲
之髓此自然能生千歲一變百歲一化先變
後化藥之精英也故可服之而得長生也丹
光之母者松脂也浮水之髓者茯苓也能伏
鬼神却死更生松脂流入地中千年變爲茯
苓茯苓千年化爲琥珀琥珀千年變爲丹光
丹光之色赫然照人丹光千年變爲蜚節芝
蜚節芝千年變爲浮水之髓浮水之髓千年
變爲夜光夜光千年變爲金精金精千年化
爲流星流星千年化爲石膽石膽千年化爲
金剛金剛千年化爲木威喜夫金入火不耗
入水益生夫松脂變化蓋無常形故能沉淪
無方上昇太清此飛仙之法勿傳其非人方
曰當取茯苓松脂各十二斤以水漬松脂七
日朝陽去水以淳酒二斗與茯苓合漬之日
暴令乾月食一斤欲不食用練松脂去苦臭
以火温之内茯苓中治合和以白蜜三物合
服之月各一斤百日身輕二百日寒熱去三
百日風頭眴目去四百日五勞七傷去五百
日腹中寒癖飲癥氣去六百日顏色住七百
日面䵟除八百日黑髪生九百日炎瘢滅千
日兩目明二千日顏色易三千日行無跡四
千日諸痕滅五千日夜視有光六千日肌肉
易七千日皮脉藏八千日精神强九千日童
子薄萬日形自康二萬日神明通三萬日白
日彰四萬日太一迎五萬日坐在立亡日三
食愼勿忘但過萬日仍自縱横變名易姓升
天遊嶽皆可耳
　　　神仙去三蟲殺伏尸方凡二方
章陸根味酸有毒主胷中邪氣塗臃腫殺精
物鍊五臟散水氣根如人形者神生故墟田
間三月八月採章陸一名夜呼一名蕩根一
名當陸一名莧陸一名長根一名商陸草一
名神陸一名白華一名逐邪一名天草一名
逐陰之精此神草也去三蟲殺伏尸去面䵟
黑益智不忘男女五勞七傷婦人乳產餘病
帶下結赤白皆愈
右用麴十斤米三斗加天門冬成末一斗釀
酒漬章陸六日便齋服五日食減二十日穀
絶腸肥容氣充茂諸蟲皆去耳目聰明瘢痕
皆滅以月宿與鬼日加丁時取商陸服如棗
日三道士常種此藥草於靜室之園使人道
神令人不老長生去三蟲治百病毒不能傷
矣
　　　又方
取當陸根四十斤削去麤皮細切之以水八
斗於東向竈煎之令減半去滓更煎之令可
丸服如梧桐子大丸蜜作之勿令人見又一
方章陸根三十斤正月二月九月十月十一
月十二月採取過此不中用取章陸根凈洗
麤切長二寸許勿令中風也絹囊盡盛懸屋
北六十日陰燥爲末以方寸七水服旦先食
服十日見鬼六十日使鬼取金銀寶物作屋
舍隨意所欲八十日見千里百日身飛行登
風履雲腸化爲筋久服成仙矣
　　　除去三尸九蟲法(并藥術)
先生曰夫三尸之鬼變化無方或見厲鬼或
假人形雖千襖萬怪即黠而不神不悟人言
語不能鑒其情欲修法事愼無發揚心或黙
語鬼聞人聲旣聞人聲即爲禍害厭暴崇戾
其憂百端審察灾源急宜詳解逆爲人之備
無令寢溼故訣稱用建日修法破日服符及
造藥術欲爲消去即其尸鬼亦常忌此日也
兼慮人用月晦庚日開執之日故於此日能
迷淪人意俾耽眠睡造作夢寐顚倒非常或
縁人性之所畏惡輒變此物恐怖多端或於
眠中唤人名字或假吏卒收録執縛或託人
父母兄弟責詈於巳或夢妻子困病死喪使
人慞惶悲哀哭泣或夢塚墓狼籍尸骸或若
乘危爲其迫塞或若大來咋嚙或見牛馬奔
衝徃來號吠倉卒抵踏或鳥豕之形千狀或
蟲蛇之物萬端或顚倒其巾冠或訐揚人過
惡比皆其所爲也可先期一二日間收心斂
意以道自處庶幾行法而去之耳仙經云凡
服仙藥先去三尸其方如左
　　附子(七枚炮)　蕪荑(二兩炒)
　　乾漆(二兩炒令煙)
右三物篩擣爲散常以空腹酒服一七日再
服七日而上尸去九日中尸去十二日下尸
去後當痢於盆中即見三尸蟲狀以綿裏之
葬東流水中微哭之呪曰汝死屬地我得昇
天别道而歸更勿反顧之經三日後或自於
日中大哭煩惱恍惚勿自訝之後當爽朗爲
道人耳
　　　劉根眞人下三尸法(此方與前方稍/類但别出耳)
眞人曰欲求長生先去三尸三尸去則志意
定志意定則嗜欲除乃以神方五篇見授云
伏尸常以月望晦朔日上天白人罪過故司
命奪人筭使人不壽欲去之法用此方
　　蜀狗脊(七枚)　乾棗(二兩)
　　蕪荑(二兩)
右藥並皆依法事持杵羅爲散以清水服一
合日再服七日上尸去九日中尸去十二日
下尸去其形似人以綿帛裹之埋於東流水
呪曰
子死屬地我當昇天易道而歸勿復回顧三
日之中當恍惚後乃佳耳
　　　神仙古方傳授所來(二首)
朱璜者廣陽人也少病毒瘕就睢山下事道
士阮丘丘憐之言卿除腹中三尸眞人之業
可度教也璜曰病愈當爲君作客三十年不
敢自違丘因與璜七物藥日服九丸百日病
下如肝脾者數升乃愈後數十日肥徤心意
日更開朗乃與老君黄庭經令讀之告曰日
三過通之能思其意當度世丘遂與璜俱入
浮陽山玉女祠且八十年復歸故處白髪盡
黑鬚更長三尺餘過家食止數年復去至武
帝末猶存焉
沈文泰者九嶷人也得紅線神丹去土符還
年益命之道服之有効徃崑崙留安息二十
餘年以傳李文淵曰土符不去服藥行道無
益也文淵遂受秘要後亦昇仙今以竹根汁
煑丹及黄白去三尸法出此二人矣
　　　遊稚川記
僧契虛姓李其父開元中爲御史契虛㓜好
浮屠氏年二十髠髪衣褐居長安中佛舍及
明皇幸蜀羯胡䧟兩京契虛乃入太白山食
栢葉絶粒遇道士喬君清瘦高古髮鬢皎白
謂契虛曰師神骨孤秀後當寓遊仙都契虛
謙謝之喬君曰異日師於商山備食物於逆
旅有桻子必犒而餽焉或有問師所求但言
願遊稚川當有桻子導師去矣及禄山破上
皇還京天下息兵契虛即於商山旅舍備食
膳遇桻子而餽焉近數月餽桻子數百人食
畢輒去無問者契虛怠爲喬君見欺將歸長
安忽遇一桻子年甚少問契虛所詣答曰願
遊稚川積有年矣桻子驚曰稚川仙府也安
得至乎契虛曰㓜而好道曾遇至人勸遊稚
川但不知其路耳桻子曰與我偕行可以到
也於是與之俱至藍田上理行俱登玉山涉
危嶮踰巖巘十八餘里至洞宂水自洞側而
出桻子與契虛運石塡水三日而水絶俱至
洞中昏晦不可辨遥見一門在十數里外望
門而去旣出洞外風日恬炅山水清麗凡行
百餘里登一高山攢峯迴拔石徑危峻契虛
眩惑不敢前去桻子曰仙都近矣無自退也
挈其手而登旣至山頂緬然平坦下視山峯
川源杳不可辯又行百餘里入一洞中又數
十里及出洞見積水無窮中有危徑纔横尺
餘長亘百里桻子引之躡石而去頗加悚慄
不敢顧視即至一山下有巨木煙景繁茂高
數十尋桻子遂登而長嘯久之風生林杪俄
有巨索自山頂懸竹橐而下桻子與契虛入
竹橐中閉目危坐勢如騰飛舉巨絙引之即
及山頂城邑宫闕璣玉交映在雲物之外桻
子指而語曰此稚川也與契虛俱詣其所仙
童百輩羅列有一大仙謂桻子曰此僧爲何
而來桻子曰此僧願遊稚川久矣故挈而至
一殿中見冠冕大仙貌甚偉據玉几而坐侍
衛環列呵禁極嚴桻子命契虛拜謁且曰此
稚川眞君也旣拜召升階問曰爾絶三彭之
仇乎契虛不能對眞君曰此未知道不可留
此即命桻子引登翠華亭見亘空丹檻雲矗
内一人袒而寐髪長數十尺凝膩黯黑洞瑩
人心目又命契虛拜曰此揚外郞因隋室奔
亂入山得道非其瞬目乃徹視之徹視者寓
目人世耳拜請忽寤而開目光若日月之朗
焉又見一人卧石壁之下桻子曰此乙友君
名潤亦得道人也旣而桻子承眞君之教引
契虛歸人間凡所涉歷皆是來時所經之路
契虛問桻子曰眞君問三彭之事我所未了
何答曰三彭者三尸之姓也常居人身中伺
人之過欲令人死每以庚申日條列人罪目
奏於上天學仙之士不去三尸無由得道徒
苦無益也旣及平地在泰川矣亦不知桻子
所之契虛自此居太白山未嘗言稚川之事
貞元中徙居華山榮陽鄭紳吴興沈聿自京
出關值契厘見契虛絶粒不置庖爨鄭異其
不食訪其所遇因話其事鄭甚奇之自關東
却回詣其舍契虛已遁去不知所之鄭君述
稚川記耳
　　　夢三尸說
道書曰言人身中有三尸蟲居三丹田好惑
人性欲得早亡每至庚申日上讒於帝請降
灾禍於人故人多夭枉禍厄修鍊者用術及
藥以去之則年長不死有廣羊人宋彦華家
於濮上好儒文及術伎因於道者處受術及
藥百計求去三尸忽一夕夢三人古冠服而
立堂閤之内彦華問曰君何人乎答曰吾即
是君身中三彭也欲辭子故來相告耳彦華
夢中責之曰吾受生於天天賦有命命有短
長必自悉矣聞君好居吾身中讒賊幻惑惱
亂吾神使邪夭禍厄則喜而去吾何負於君
輩哉今吾師道術以殺汝汝不速去必遭楚
苦三尸曰子能聽我言將以辨吾非罪而以
辭子可歟彦華曰何也答曰吾之族陰陽之
精也上系太虛自無入有凡人有生質則上
帝乃頒吾兄弟賦於人中主其魂魄護其性
而保其中也蓋人中及壯則百緒之爲貪財
食溺邪淫矯詐欺誣姧狡佞妄外示正直内
趨僻違不孝友不慈惠抑民掠財逞形恃勢
潜窺陰計自豐其家喜利忌賢輕貧叶富晝
夜役使兄弟甚勞苦哉吾之疲倦且録其尤
以害之得速死冀吾有暇耳不如是何得適
哉今子若好道不必去吾兄弟子但修中正
抛榮去味遠世棄欲息役沉光滌清三宫凝
定九府日月内燭星斗高臨則吾兄弟優遊
清閑雖千萬歲與子周旋賓護外物吾無勞
役又何敢怠況讒賊乎今子且愛榮好奢戀
世情命矯謀財色旣而返逐於我我今去矣
若上彭去則子言語倒錯耳窒目暗容貌滋
味無復暢也中彭去則子規謀失筭治官乖
政榮業壯圖文詞術藝無復適也下彭去則
子風月蕩絶馳騁艱難坐立無復强也子孫
廢滅魂魄飄沉如此則子返爲行尸非人也
夫人之處世賴我兄弟以爲精識思慮子不
修中正保元氣而誣我以罪豈非戾乎言訖
揖彦華將去彦華夢中牽其袂而留之曰自
古皆有死民無財不活今吾不能保其眞矣
子且爲我留居共子謀財不復反覆矣三彭
倏然躍入其鼻怳而驚乃寤自後但以積財
爲業不復更言道術溟洪先生曰吾聞大道
虛無無一物可辯自無入有蓋賦形也人禀
中正不可自邪也中正則天地合其神豈小
蟲能害乎三彭誠有靈者豈能制天地乎亦
信人自不端陰役其内則更有小於三彭者
固能致禍矣是其說可深信歟宋氏多金能
轉貨嘗餘財所慕道藝今盡擲矣與予話夢
故書以傳之笑其惑也如此

雲笈七籤卷之八十二













雲笈七籤卷之八十三存四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　庚申部
　　　中山玉櫃經服氣消三蟲訣
昔大黄帝君(太古無名云大黄帝君者則黄)
(帝有熊)會群臣於崆峒山問道於廣成子曰
夫人養生全眞遊觀於天庭間止息於洞房
中得與衆聖齊群駐童顔而不敗者則何法
最寶廣成子曰夫人以元氣爲本本化爲精
精變爲形形雖好生欲能竭之故欲不可縱
縱之則生虧制之則生盈盈者精滿氣盛百
神備足夫有死必有生有生必形虧虧盈盛
衰物之常理(日中則移月滿則虧樂極悲來)
(物盛則衰有生死是天地人之常數也聖人)
(智通萬物以法堅身在養育之門無犯形本)
(則合於化元之道者也)夫人體内有百關九
節(百關者號百禄之神爲九節之用九節者)
一(掌二腕三臂四膊五肩項六腰七腿䏶八)
(脛踝九腦是謂九節也)合爲形質洞房玉户
紫宫泥丸丹田以處泊(古人作楮薄今論神)
(氣棲息故宜處泊洞房等皆天庭三田神正)
(泊處也百神守衛六靈潜䕶百神者百節之)
(神守固營魂保護五臟神五神清則百節靈)
(五神傷則百節尪清即少傷則老經云貪欲)
(嗜味傷神促壽金玉滿堂莫之能守六靈者)
(眼耳鼻舌身意亦謂之六識常隨心動動念)
(則識便從之是故制之則寧用之則成察之)
(則悟任之則冥又有三魂伏於身七魄藏於)
(府故云肝藏魂肺藏魄脾藏志心藏神腎藏)
(精此皆百神六靈之主也冝防濁亂輕躁動)
(作違之不守自致敗傷而已)保其玄關守其
要路道(以眞一爲玄關以專精爲要路)旣食
百穀則邪魔生三蟲聚(蟲有三名伐人三命)
(亦號三尸一名青姑號上尸伐人眼空人泥)
(丸眼暗面皺口臭齒落鼻塞耳聾髮秃眉薄)
(皆青姑之作也一本作青石二名白姑號中)
(尸伐人腹空人臟腑心旋意亂肺脹胃弱氣)
(共傷胃失飢過度皮癬肉焦皆白姑之作也)
一(本作白石三名血尸號下尸伐人腎空人)
(精髓腰痛脊急腿痺臀頑腕疼脛瘦陰萎精)
(竭血乾骨枯皆血尸之作也一本作血姑此)
(三尸毒流噬嗑胎魂欲人之心務其速死是)
(謂邪魔生也人死則尸化爲鬼遊觀幽冥非)
(樂天庭之樂也常於人心識之間使人常行)
(惡事好色欲增喜怒重腥穢輕良善惑亂意)
(識令䧟昏危無於一日之中念念之間不可)
(絶想常以甲寅庚申日上曰天曹下訟地府)
(告人罪狀述人過惡十方刺史受其詞九泉)
(主者容其對於是上帝或聽人則被罰輕者)
(在世迍邅求爲不遂重者奄歸大夜分改身)
(形成殃而出今俗傳死吹直符雄雌殃注破)
(在殺心此之是都由人不能絶百穀斷五味)
(誠嗜欲禁貪妄而自致其傷殞内景玉書云)
(百穀之實士地精五味外美邪魔腥臭亂神)
(明胎氣零三魂恍恍魄麋傾要知成敗彼之)
(三蟲由斯五穀也)貫穿五臟環鑿六腑使丹
田不華實津液不流注血脉不通行精髓不
凝住胎魂不守宫陰魄不閉户令人眈五味
長貪欲形老神衰皮皺髪落若不却粒絶味
禁嗜戒色則尸蟲全而生身必死若滅三蟲
弭尸鬼安魂魄養精髓固形神保天地者非
氣術而不可倚矣(擒制情欲弭滅蟲尸使形)
(神不枯朽須服神氣還元返本過此皆不可)
(倚也)且我大仙以氣術爲先元氣是本是以
太和爲宗沖元是本及吾歸之於妙寂之於
玄化之於無用之於自然自然輕舉昇於玄
玄出入無間其道恬焉與道通靈當有何患
(音還内景云勿令七祖受殃患但不許以道)
(傳於非人即七祖受其殃也今言當有何患)
(是亦依道奉行保無殃咎也)夫上仙以元氣
爲宗中仙以丹術爲本下仙以藥術爲首量
此三者夫何以乆皆以勤勞神餌金服石動
費貨泉失於歸寂蓋不得自然之理乖於眞
道矣昔大隗翁曰生吾有身憂吾動勞念吾
飢渴觸情縱欲過患斯起遂虧於玄化之道
也(此廣成子述初古大仙要道所得之祕㫖)
(也)於是太黄帝君謹心神觀想元氣(用啓玄)
(理先靜丹元觀想自然融於歸寂也)乃感太
一眞君持玄元内景氣訣妙經一篇授之帝
君帝君爾後降中嶽復會群仙宣是妙經因
名中山玉櫃服神氣經(此碧巖受行是經於)
(師奉傳然得分明知其的實以爲誥)夫太一
眞君者是北極太和元氣之神神通變化自
北極紫微宫經過於天地間滋育萬物在天
則五象明焉在地則草木生焉居人則神識
靈焉在鑒則五行察焉在北則四運變焉聽
之不聞視之不見搏之不得無形無狀而與
萬物作狀故謂之玄謂之象所感無不應所
眞無不證所專無不用所精無不動是知道
以眞正爲玄關專精爲要路倚於此者無所
不通也(碧巖受之相次顯示使其將來不滯)
(迷惑)經曰夫欲服氣服元氣爲本以歸寂爲
玄妙若不得此門及不知玄關要路則終不
能成就功德也(經之要言故不妄語)夫求仙
道絶粒爲宗絶粒之門服氣爲本服氣之理
齋戒爲先當持齋戒然揀好日晏靜一室安
置牀薦(其齋以心清意凈無諸躁動止可二)
(七日)若不先齋則不得神氣内助若不存想
則神氣不得内補夫欲修行要當别置一室
好土香泥泥飾明宻高敞牀褥厚暖衾枕新
潔不得使雜人穢污輒到其中其中地須深
鋤深二尺篩去滓礫除諸穢物更添好土築
擣平實更羅細土拍踏令緊旣得平穩勤須
灑掃務其清淨室中唯安書机經櫃每一度
焚香念玄元無上天尊又念太一眞君(又可)
(呼三一三元五臟六靈一身之神冥心叩齒)
(靜黙思之也)太一眞君有五誡誠心依之尅
獲神應一者不得與女人語笑同處致尸鬼
惑亂精神二者勿食一切葷膩五辛留滯冷
滑之物若食之令三尸濁觸五神三者勿入
一切穢惡處所夫吊死問病至人爲殺戮决
罰驚魂大怒大怖精神飛散就中死尸道人
(大忌海之至大尚不宿尸人之至靈尸之至)
(穢也)或俱衝見當以桃皮竹葉湯浴訖入室
平卧存想心家火遍身焚燒身都炯然使之
如盡然後閉氣咽新氣驅逐腹内穢氣使攻
下泄務令出盡當自如故四者勿與一切衆
人爭於是非忿諍鬭競及抱小兒減人筭壽
損志傷神五者勿得欺誷一切事陰神不助
常愼言語節度行止勿對北旋溺犯太一紫
微殃罰非細若有違此五戒於二七日間眠
夢之内自有驚覺覺悟於人務人修善其事
祕宻勿泄於人(所言内景氣訣妙經一篇良)
(有是也夫景是内祕之事唯自己心内知之)
(固不可漏泄他人也)
　　　說三尸
眞人云上尸名彭倨好寶物中尸名彭質好
五味下尸名彭矯好色慾三尸之爲物常居
人脾至修法之夜即宜右覆卧則脾不得動
脾不得動則三尸不得作恐耳亦乃一助也
是夕心中祝言曰
三尸九蟲我已知你所能也若眠中聞唤誤
應者即當起正坐叩齒十二通心中祝曰
吾知汝是三尸九蟲耳但知行正意役使夢
中勿與相應對也常先預思憶勑戒之亦無
能變化矣
　　　說三尸所居法
上尸彭倨居人頭上在泥丸宫中一名(上丹)
田宫却入眉後三寸自有宫殿樓閣
中尸彭質居人心後却入三寸三分居其間
名曰中泥丸一名中丹田自有宫殿樓閣
下尸彭矯居人下丹田亦名下泥丸在人小
腹去臍下三寸却入腹三寸七分自有宫殿
樓閣
　　　候三尸法
若忽夢起屋舍籬障者是腹中尸蟲共相依
止若夢與女人交通者其尸蟲會也重者皆
成病若服丹砂有功者當夢大火燒其屋宇
服諸藥有應者當夢父母喪亡妻子被殺或
是姊妹兄弟之屬或女人或塚墓破壞失去
棺槨及被五刑死者此是尸蟲皆將消滅候
也
　　　趙先生口訣祝尸蟲法(凡三法)
趙先生口訣曰欲祭三尸九蟲法常以月建
之日夜半之時宻出中庭正立東向平體正
氣叩齒三十通訖舉頭小仰即復下頭小俛
因嚥液二十過又向前仰兩手二七過前後
仰緩手爲之竊祝曰
南昌君五人官將百二十人爲(某甲)除三蟲
伏尸將某周遊天下過度灾厄訖徐徐左迴
還卧行之三年尸蟲消滅若月中有重建者
亦重爲之修此法欲齋戒獨住不欲雜錯人
衆務令寂靜勿使知之及六畜鳥獸並不聞
聲爲此法易行無恍惚之患
　　　又法
先生曰欲除尸蟲之法春月擇甲乙夜視歲
星所在朝之再拜正心竊祝曰
願東方明星君扶我魂接我魄使我壽如松
栢生年萬歲生不落願爲甲除身中三尸九
蟲盡走消滅常擇潔靜頻行之爲善此仁德
樂生君木也木尅土所以土尸去妙訣祕之
　　　又法
先生口訣去三尸九蟲法常以月晦日日出
昕昕時東向日所出處禹步三祝曰
諾睪(睪者唤聲如言號耳)月中有蟲兔蝦䗫
日中有蟲三足爲水中有蟲蛇與魚土中有
蟲蛾螻蛄腹中有蟲蚘白從凡三祝止之祕
而勿傳
　　　東方氏制三尸法
常以庚申日存頭中有太上老君泥丸眞人
二人並共坐上著遠遊冠服玄袍坐於冥光
帳中下視口目耳鼻清滌神氣謂之上一拘
面部之魂次存心中有太一太帝絳宫眞人
二人並共坐上著九陽冠服丹南逸景之袍
坐於朱陵帳中下視四體清波肝肺膽腎皆
令凈潔如五色玉謂之中一拘四肢之部精
次存臍内有太黄老君黄庭眞人二人並共
坐上著十靈之冠服黄羅之袍坐於黄錦帳
中下視脾腹之下孔竅令分明如白素謂之
下一拘制骸魄於是三尸無從得動矣
　　　紫微宫降太上去三尸法
夫人身並有三尸九蟲人之生也皆寄形於
父母胞胎五穀精氣是以人腹中盡有尸蟲
爲人之大害常以庚申日夜上告天帝記人
罪過絶人生籍欲令速死魂昇於蒼天魄入
於黄泉唯有蟲尸獨在地上遊走曰鬼或四
時八節三牲祭祀不精輒與人作禍害心痛
疰忤伐人性命上尸彭倨在人頭中伐人眼
目令人好作惡噉食衆生或口臭齒落中尸
彭質在人腹中伐人五藏少氣多忘令人好
作惡噉食衆生或作惡夢驚恐不安下尸彭
矯在人足令人下關搔擾五情踴動不能自
禁若尸爲神則害子是故復疰不絶又云上
尸彭倨名青服中尸彭質名白服下尸彭矯
名赤口此三尸狀如小兒或似馬形狀皆有
鬚髪毛長三四寸人旣死遂出作鬼耳如人
生時形象衣服長短親人見之謂是亡人還
家實非亡人靈也身中三尸九蟲種類群多
夫學道修長生者若不先滅三尸九蟲徒煩
服藥斷穀求長生不死不可得也後人謂先
聖經方虛謬乃未究害之所由也此上聖之
至訓眞人之祕言宜可勖哉制之法每至庚
申日夕不眠以守之令不得訴天帝罪滿五
百條其人必死三守庚申三尸振伏七守庚
申三尸長絶太玄鑊湯煑而死矣爾乃精神
安定五臟恬和不復搔擾
　　　太虛眞人消三尸法
眞人曰常以春甲寅日夏丙午日秋庚申日
冬壬子日瞑卧時先擣朱砂雄黄雌黄三物
等分細擣以綿裏之使如棗大臨卧時塞兩
耳中此消三尸鍊七魄之道也明日日中時
以東流水沐浴畢更整飾牀席易著衣物浣
故者更履屐先除澡之都畢又掃灑於寢牀
下通令所住一室淨潔平安枕卧向上閉氣
握固良乆微呪曰
天道有常改易故新上帝吉日沐浴爲眞三
氣消尸朱黄安魂寶鍊七魄與我相親此道
是消鍊尸穢之上法改眞易形之要訣也四
時唯各取一日爲之
　　　思念道誡去三尸法
老君遺誡教子防軀外如空城裏如丹朱外
常不足内實有餘保道五臟勿得發舒行正
念道常覆子軀思道念道坐致行厨思道念
道常以道俱内懷金寶外常如無保神愛氣
萬邪不拘長生在巳三尸自去百病九蟲皆
自消除身過千災仙人鄰居
　　　五行紫文除尸蟲法凡三法
五行紫文曰常用朔望之日日中時臨目西
向存兩目中出青氣心中出赤氣臍中出黄
氣於是三氣相繞合爲一以冠身盡見外洞
徹如光之狀良乆乃叩齒四十通畢而咽液
此謂鍊形之道除尸蟲之法久行之佳也
　　　又法
常以七月十六日去手爪甲燒作灰服之即
自滅消九蟲下三尸
　　　又法
凡寅日去手爪甲午日去足爪甲名之斬三
尸
　　　存心中赤氣去三尸法
經曰常念心中出赤氣上行通喉嚨以意閉
之於泥丸爲之不止三尸自去長生乆視司
命刻名著不死之紫籙也


雲笈七籤卷之八十三





雲笈七籤卷之八十四存五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　尸解
　　　太極眞人石精金光藏景録形經說
上宰緫眞西城王君昔受之於紫陽公施行
道成後以付弟子茅盈以傳南嶽夫人使授
學道者當爲眞人
　　　釋石精金光藏景録形法
夫石者鐵之質精者石之津金者劒之乾光
者刃之神藏玄飈亂景録四寶之形揮割百
魔映彩五星觀煥七元激烈火兵者矣軒轅
有橋山之葬所以劒舄在焉玉子有渤海之
塚劒鳴空槨王喬有京陵之墓而劒飛沖霄
斯實眞驗九玄精應太虛神方之靈致威劒
之妙化也諸以劒尸解者以劒代身五百年
之後此劒皆自然還其處也幽響無間恍惚
難尋不可得言矣不可得書矣爲之者見之
者唯當應之於心耳
軒轅自採首山銅以鑄鼎虎豹百禽爲之視
火參罏鼎成而軒轅疾崩葬橋山五百年後
山崩空室無尸唯寶劒赤舄在焉一旦又失
所在也一說云黄帝丹成乘龍上天群臣攀
慕葬劒舄於橋山後五百年山崩空室唯劒
又失所在玉子者帝嚳也曾詣鐘山獲九化
十變經以隱遯日月遊行星辰後一旦疾崩
營塚在渤海山夏中衰時有發玉子墓者室
中無所有唯見一劒在北寢上自作龍鳴虎
皞人遂無敢近者後亦失所在也旣發墓時
亦當在五百年之間也王子喬墓在京陵戰
國時復有發其墓者唯見一劒在室人適欲
取視而劒忽然飛入天中也案神劒代身五
百年後劒自歸其處當是靈人使故有崩發
者令劒得出而上飛沖天乎
　　　尸解叙
夫尸解之道如爲小妙旣令希者情阻聞者
不及以一死鎭其路亦無所復論唯彭鏗遊
山鳳綱市朝四皓假首以素八公變形萬化
亦吾所不願矣自有方諸刻名應得尸解之
仙者或禀受使然或志行替敗或學尋淺狹
或情向頽住此自希尚所及正以分得之非
向所論諸君衍門子輩旣飽上藥而故爲尸
解者也吾昔受先師尸解上方委化之道雖
不得獲用常所依依今向塵埃四會交兵激
合三官驅除疾賢害道言神仙者致疴尋溼
利者富貴志道求生者亦何爲波波於風火
之中束帶以入乎牢市者哉今宻出尸解之
方可各以傳示弟子應得爲眞人者用之潜
遯足以遠凶惡施之而逝可以盡子孫之近
戀隱之而遊可以登名山也若夫道數兼備
方術斯明役使百鬼招召衆靈坐在立亡分
氣散形雖處三軍而飈鋒不能兵雖行凶危
而灾癘弗能干雖入市朝而百害不能生者
可無復施尸化之遷耳夫此之解者率多是
不汲汲於龍輪樂安棲於山林者矣
　　　又叙
眞誥曰吞琅玕之華而營丘墓者衍門子高
丘子洪崖先生是也衍門子墓在漁陽潞縣
高丘子墓在河中聞喜縣洪崖先生墓在武
威姑臧縣此三郡並云上古死人之空塚也
而不知高丘子尸解入六景山後服金液之
水又受琅玕華丹於中山復託死乃入玄洲
受書爲中嶽眞人衍門子今在蒙山大洞黄
金之庭受書爲中元仙卿洪崖先生今爲青
城眞人也潄龍胎而决死飲瓊漿而叩棺者
王西城及趙伯玄劉子先是也服金丹而告
終者臧延甫張子房墨翟子是也挹九轉而
尸臰服刀圭而蟲流者司馬季主寧仲君燕
昭王王子𣈆是也夫尸解託死者正欲斷以
死生之情示民有終始之限耳豈肯腐骸太
陰以肉餉螻蟻者哉直欲遏違世之夫塞兆
民之源望也
　　　造劒尸解法
眞人用寶劒以尸解者蟬化之上品也當自
齋戒百日乃使鍜人用七月有庚申日八月
有辛酉日作精利劒使長三尺九寸廣一寸
四分厚三分半以杪九寸爲左右刃處其柄
任長短取適也頭可安録環也唯使長三尺
九寸耳
録鐶者鏤刻劒鐶也鐶左右面刻之作刃字
面有九刃字也鐶背上刻作已字作九已字
也深刻之字刻皆從刀背而下順刃也順鐶
而刻之也
諸刻處欲得以金銀厠填之益分明佳也劒
身中有刻象在後鐶中央復有堅起如小半
鐶者名之曰伏基内鐶刻左面爲日字刻右
面爲月字先又圓刻日月之外爲郭也所謂
伏日月之光基五百年還出以揮五嶽入以
藏無間下以制九陰上以承玄冥衛足以逐
邪魔威足以鑒七精仰以映録五氣俯以代
身化形矣欲知劒之左右内外以劒正指南
使劒背在上使劒刃在下也於是乃以東面
爲右西面爲左東爲内面西爲外面所謂迴
巔黄赤縱到五行步斗含陰斬電割風者也
斗謂七星陰謂六丁之神也劒杪九寸有兩
刃處並刻兩刃中脊上内外面各作三丁字
從兩刃頭始作丁字分以三寸爲一丁字字
順向劒杪
此劒恒置所卧牀上枕櫛被褥之間使常不
離身以自衛也旣足以逐辟邪魔又可以照
映五形爾乃神藥題之即得遯景潜冥九
此劒尺度長短廣狹厚薄刻鏤文字乃太極
四眞人靈劒之模範也或謂曰分景或曰揮
神刀但當論鋌質有利鈍耳上人皆陶昆吾
之石冶西流之金鑄而作之準其成範也此
之上質非世人所得但取精鐵按而作之亦
足以流景逸眞隱靈化形藥旣陳矣將不待
西吾之質乃成其妙也凡鐵亦皆可用也所
存在於範質而已夫虎狼惡獸聞麟唱而竄
宂百鳥群遊聽鳳鳴而絶響麟角豈銳於虎
狼之爪牙哉鳳聲豈猛於鵰鶚之玃乎所貴
在於靈音神氣道妙發煥德爲群物之軌眞
爲至空之柄足以鎭萬精之眩惑威千凶之
用矣奚必須昆吾之金割玉之鋌耶王子喬
劒乃凡下之鐵耳黄帝今所帶劒是橋山中
尸解劒也若是者復非西昆之流金也
　　　尸解次第事迹法度
若欲且遯潜名山棲身高岫或欲隨時觀化
逍遥林澤或欲斷兒子之情令始終道畢外
割親悲内遏希尚不願眞官隱浪自足者當
修劒尸解之道以曲晨飛精書劒左右面先
逆自託疾然後當抱劒而卧又以津和飛精
作丸如大豆於是吞之又津和作一丸如小
豆以口含縁拭之於劒鐶宻呼劒名字祝曰
良非子干今以曲晨飛精相哺以汝代身使
形無洩露我當潜隱汝暫入墓五百年後來
尋我路今請别矣愼勿相誤上登太極言功
八素祝畢因閉目咽氣九十息畢開目忽見
太一以天馬來迎於寢卧之前於是上馬顧
見所抱劒已變成我之死尸在彼中也臨時
當易著太一迎服留故衣巾以覆劒也乃乘
馬躡虛任意所適或可改名易姓還反故鄕
無所忌難矣劒成死尸與眞不異又有臭氣
又乃生蟲旣劒入棺即復劒形不復爲尸形
也天馬者吉光騰黄之獸也太極眞人命太
一使者齎馬執控並迎以寶衣恍惚而來不
知所以然也馬去之時雖衆醫侍疾子孫滿
側而我易服束劒流景變迹徒相衛比肩對
目而不覺我之云爲也所謂化遯三辰巔徊
日精呼吸萬變非復故形者也寶衣無縫衣
也劒字子干名良非若未用劒之時眠卧常
祝呼劒名字曰良非子干神金揮靈使役百
精令我長生萬邪不害天地相傾當宻祝於
劒鐶之中上馬時以藏景録形靈丸二枚著
劒青囊中結空囊口著被中良久已復變成
向者囊中劒也二三年間乃忽然自失之耳
此曲晨飛精一名七陽日精之華蓋琅玕之
並例矣此丹復能流遁散形分景藏毫四海
不能容其體粟米固能纏其外者也隱迴七
度昏蔽三光實其妙矣其用他藥得尸解非
是用靈丸之化者皆不得返故鄕返故鄉則
爲三官執之也有死而更生者有頭斷已死
乃從一旁出者有死畢未殮而失尸骸者有
人形猶存而無復骨者有衣在而形去者有
髮脫而失形者白日去謂之上尸解夜半去
謂之下尸解向曉暮之際而去者謂之地下
主者此皆迹兆不滅爲人所疑雖獲隱遁令
世志未厭又不得返旋故鄕遊棲靡定深所
恨恨意在於此此自是太清尸解之法那得
比太極之化遯乎高卑絶軌良有由也
　　　太極眞人誡
太極眞人誡夫傳受此雖年多者所謂道初
起耳上古之世平當全其限中古世衰漸可
半之下古世亂三分之一乃可傳授不但此
法而巳長生大道亦然若必是其人亦復不
限下古謂金馬之世也事在太極眞人誡中
　　　尸解神杖法
赤書玉訣云當取靈山陽向之竹令長七尺
有節作神杖使上下通直甘竹乃佳書黑帝
符著下第二節中白帝符第三節中次黄帝
符第四節中次赤帝符第五節中次青帝符
第六節中空上一節以通天空下一節以立
地蠟封上節穿中印以元始之章又蠟封下
節穿中而印以五帝之章絳文作韜長短大
小足容杖卧息坐起常以自隨行來可脫杖
衣隱以出入每當别著凈處以杖指天天神
設禮以杖指地地祇伺迎以杖指東北萬鬼
束形乘杖行來及所施用當叩齒三十六通
思五帝直符吏各一人衣隨方色有五色之
光流煥杖上五帝玉女各一人合共衛杖左
右微祝曰
太陽之山元始上精開天張地甘竹通靈直
符守吏部御神兵五色流煥朱火金鈴輔翼
上眞出入幽冥召天天恭攝地地迎指鬼鬼
滅妖魔束形靈符神杖威制百方與我俱滅
與我俱生萬劫之後以代我形影爲吾解神
昇上清承符告命靡不敬聽畢引五方炁各
五咽合二十五咽止行此道九年精謹不慢
神眞見形杖則載人空行若欲尸解杖則代
形倏欻之間已成眞人朝拜以本命八節日
當燒香左右朝拜此杖則神靈感降道則成
矣
　　水解(凡三/人)
　　　辛玄子
辛玄子字延期隴西定谷人好道行度秦川
長梁溺死西王母酆都北帝愍之勑三官攝
取骸還魄復得成人度命南宫今正差領東
海侯補禁元中郞將爲吴越鬼神之司
　　　叚季正
道跡靈仙記云代郡叚季正隱士也晩從司
馬季主學道渡秦川溺水而死蓋水解也今
在委羽山中
　　　王進賢
王進賢者琅瑘王衍之女也遭石勒略共侍
女名六出赴黄河自誓不受辱即投河中時
遇嵩山女仙韓西華出遊見而愍焉撫接二
人救而度之外示沉没内實宻濟矣西華即
將入嵩高山授以道要今在華陽易遷宫中
矣六出本姓田漁陽人浚儀令田諷孫也年
可二十二三體貌端正善有志節故能與進
賢同赴於河又田諷曾有陰德行善福及六
出故亦得仙也


雲笈七籤卷之八十四






雲笈七籤卷之八十五存六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　尸解
　　　太極眞人飛仙寶劒上經叙
夫尸解者尸形之化也本眞之鍊蛻也軀質
遯變也五屬之隱適也雖是仙品之下第而
其禀受所承未必輕也或未欲昇天而高棲
名山或崇明世教令生死道絶欲斷子孫之
近戀蓋神仙爲難矣或欲長觀世化憚仙官
之劬勞也妙道一備高下任適固不可用明
死生以制其定格也所謂隱回三光白日陸
沉者也又云以録形靈丸涂火炭則他人見
形而燒死謂之火解以一丸和水而飲之抱
木而卧則他人見已傷死於空室中謂之兵
解凡百縱任即不得還故邑也當變姓名易
容貌爾昔有人作此法入林慮山積三年而
復還家也夫修下尸解者皆不得反望故鄕
此謂上解之道名配紫簡三官不得復闚其
間隙豈妄以死加之也
　　　戎胡授舜十轉紫金丹叙
集靈經云昔舜移平陽而欲出都於蒲坂路
逢北戎之胡以柱形而觸舜舜曰異人哉而
左右執胡而咨之舜曰是老胡矣命釋之左
右捨胡令去胡曰余以柱故而得見於汝君
不柱而不見於余者何逐不肯去左右以狀
聞舜曰致之左右不肯進謂左右曰天子鄙
我也以命命所繼於汝君也然余非汝君不
目致致由於汝君君之至致余余自致哉遂
卧爲本土之歌左右以狀而告於君君曰致
而不來者慢於余致也就人之國慢人之本
者諒有以也遂命駕迴之於胡所仍卧不起
舜就而請之曰客抗於主主無於主之禮請
客據客禮朕就主事焉胡曰禮也何如而遺
余之生也余不知禮而生余之長也不約而
長生而不知禮而天生之長而不知禮而天
長之生長天之道也禮者忠信薄也今爲天
子不知所生而孜孜於禮說惡能達生而體
也舜聞而吒曰胡豈聖人歟朕當受教遂禮
之胡乃授舜十轉紫金丹方遂南巡於九疑
尸解而不返
　　　太一守尸
夫解化之道其有萬途或隱遁林泉或周遊
異域或親逢聖匠或會遇眞靈或授籙而記
他生或交帶而傳仙訣或坐死空谷或立化
幽巖或髻髪但存或衣結不解乃至水火蕩
鍊經千載而復生兵杖傷殘斷四肢而猶活
一足不化五臟生華若趙成子之類皆名著
紫府籍在丹臺是得三官太一守尸而不泯
也太一守尸而號務猶收字歸會昌一名解
萌一名寄頻蓋專主性命也
　　　景霄眞人
高聖帝君告景霄眞人曰欲刻名玄紀迴天
九霄解形之法當以五月五日上合之時沐
浴清齋正中入室燒香北向九拜朝禮玉天
畢北向叩齒十二通思齋室之内中有丹雲
煥爛於一室之内存五老仙伯在丹雲之中
披飛青之帔冠通天玉冠手執青文之録思
領仙玉郞着雲錦之袍冠七寶玉冠手執白
銀之簡思見二眞爲我記名於白簡之上結
録於青文之編以我簡録付監眞使者定録
左仙上刺九天帝王七聖凡下簡録定名五
老仙伯領仙玉郞化入我身絳宫之中便祝
曰
朱明南丹慶合上陽天元交會六願内昌九
聖七眞齊靈瓊堂上刺玄簡結録西宫刻書
正音眀達四通丹雲迴霄來降我房飛羽儀
衛翼翼光光左策朱鳳右挺遊龍六轡同舉
超登華堂五老携契四極齊雙長保玄暉日
月同光畢又七拜禮七聖咽七氣止行此七
年則玄紀得道之名於上宫九霄迴映昇入
無形
　　　太玄陰生符
靈寶太玄陰生之符夏禹文命受之於鐘山
眞人其祭醮服佩皆有法在本經
　　　太極眞人遺帶散
眞人曰凡尸解者皆寄一物而後去或刀或
劒或竹或杖及水火兵刃之解旣得脫去即
不得迴戀故鄕及父母妻子之愛也惟此散
化即當解之塗於衣帶之上緊結而繫之閉
息作法而去頗易於他爾方藥如後
　　水金(一大分)丹砂(二大分水汞三大分)
　　庚鉛(四大分)黄土(五大分)
右共細研之取九陰神水調匀塗衣帶上緊
結之當自脫去但見其尸卧於牀簣爾
　　　軒轅黄帝
黄帝者號曰軒轅能劾百神朝而使之弱而
能言聖而預知知物之紀自以爲雲師有龍
形自擇亡日與群臣辭至於卒還葬橋山山
崩柩空無尸唯劒舄在焉仙書云黄帝採首
山之銅鑄鼎荆山下鼎成有龍垂胡髯下迎
帝乃昇天群臣百僚悉持龍髯從帝而昇攀
帝弓及龍髯拔而弓墜群臣不得從仰望帝
而悲號故世以其處爲鼎湖名其弓烏號焉
　　　讚曰
　神聖淵玄　邈哉帝皇　暫莅萬物
　冠名百王　化周六合　數通無方
　假葬橋山　超昇昊蒼
　　　寧封火解
寧封者黄帝時人也世傳爲黄帝陶正有人
過之爲其掌火能出五色煙乆則以教封子
封子積火自燒而隨煙氣上下視其灰燼猶
有其骨時人共葬於甯北山中故謂之寧封

　　　讚曰
　奇矣封子　妙稟自然　鑠質洪罏
　暢氣五煙　遺骨寒燼　寄墳寧山
　人覩其跡　惡識其玄
　　　玉子
玉子者姓章名震南郡人也少學衆經周幽
王徴之不出乃嘆曰人生世間去生轉遠去
死轉近矣而但貪富貴不知養性命盡氣絶
則死位爲王侯金玉如山何益形爲灰土乎
獨有神仙度世可以無窮爾乃師桑子具受
衆術乃别造一家之法著道書百有餘篇其
術以務魁爲主而精於五行之意演其微妙
以養性治病消灾散禍能起飄風發屋折木
作雷雨雲霧能以草芥瓦石爲六畜龍虎立
便成行分形爲數百千人能涉江海含水噴
之皆成珠玉遂亦不變也或時閉氣不息舉
之不起椎之不動屈之不曲申之不直百日
數十日乃復起與弟子行各丸泥爲馬與之
皆令閉目須臾皆成大馬乘之一日行千里
又能吐氣五色起數百丈飛鳥過指之即墜
臨淵投符召魚鱉即皆上岸又能使諸弟子
舉眼即見千里上物亦能久矣其務魁時以
器盛水著兩魁之間吹而噓之上直有赤光
輝輝起一二丈以此水治百病病在内者飲
之在外者澡之皆便立愈後入崆峒山合丹
服之佯死尸解而去
　　　王子喬
王子喬者周靈王太子𣈆也好吹笙作鳳鳴
遊伊洛之間道人浮丘公接以上嵩高山三
十餘年後求之於山上見桓良曰告我家七
月七日待我於緱氏山頭至時果乘白鶴駐
山頭望之不得到舉手謝時人數日而去亦
立祠於緱氏山下及嵩高首焉
　　　讚曰
　妙哉王子　神遊氣爽　笙歌伊洛
　擬音鳳響　浮丘感應　接手俱上
　揮策青崖　假翰獨徃
　　　清平吉
清平吉沛國人也漢高皇帝時衛平也至光
武時容色不老後尸解去百餘年復還鄕里
數日間又尸解而去
　　　司馬季主
司馬季主者楚人也卜於長安市文帝時賈
誼宋忠爲中大夫曰吾聞聖人不在朝廷或
遊鄽肆試徃觀之焉見季主閑坐弟子侍而
論陰陽之紀二人曰望先生之狀聽先生之
辭世未嘗見也尊官高位賢者所處何舉之
卑何行之污季主笑曰觀大夫類有道術何
言之陋今蠻夷不服四時不和徒趑趄而言
相引以勢相延以利賢者乃何羞爾夫内無
饑寒之累外無劫奪之憂處上而人敬居下
而無害君子之道也卜之爲業所謂上德不
德也鳳凰不與燕雀同群公等瑣瑣何足知
長者乎二人忽爾自失後相謂曰道高者安
勢高者危卜而不審不見奪糈爲人主計而
不審身無所處宋忠抵罪賈誼感鵬梁孝王
墜馬吐血而死季主入委羽山大有宫中師
西靈子都受石精金光藏景化形之道臨去
之際留枕席以代形粗似如其眞身不異也
家人乃葬之於蜀昇盤山之南諸葛亮爲其
碑讚云
玄漠大寂混合陰陽天地交泮萬類滋彰先
生理著分别柔剛鬼神以觀六度顯明季主
得道後常讀玉經服明丹之華挹扶晨之輝
顏如少女鬚三尺黑如墨有子二人男名法
育女名濟華乃俱在委羽山並讀三十九章
　　　鮑叔陽
鮑叔陽者廣寧人也少好養生服桂屑後與
司馬季主俱在委羽山師西靈子都太玄仙
女得尸解之道
　　　徐彎
徐彎者吴郡海鹽人也少有道術能收束邪
精錢塘杜氏女患邪彎爲作術召魅即見丈
夫著白𢂿葛單衣入門彎一叱之即成白龜
一旦爲群從兄弟數人登石崎山斫春柴日
暮彎不返明旦尋覓見彎在山上腋挾鐮倚
樹而不動或向前抱唯有空殻
　　　董仲君
董仲君者臨淮人也少行氣鍊形年百餘歲
不老常見誣繫獄佯死臭爛生蟲獄家舉出
而後復生尸解而去
　　　龍述
龍述不知何許人也於金山得神芝實如梧
桐治而服之日二刀圭服二年得仙尸解而
去
　　　王方平
王遠者字方平東海人也舉孝廉除郞中稍
加至中散大夫博學五經兼明天文圖讖河
洛之要逆知天下盛衰之期九州吉凶如握
已成漢孝桓帝聞之連徴不出使郡國逼載
以詣京師低頭閉口不肯答詔乃題宫門扇
四百餘字皆記方來帝惡之使人削之外字
適去内字復見墨皆徹入材裏方平無復子
孫鄕里人累世傳事之同郡故太尉公陳耽
爲方平架道室旦夕朝拜之但乞福願不從
學道也方平在耽家三十餘年耽家無疾病
死喪奴婢皆安然六畜繁息田蠶萬倍仕宦
高遷後語躭云吾期運當去不得復停明日
日中當發至時方平死眈知其化去不敢下
著地但悲啼嘆息曰先生捨我去我將何怙
具棺器燒香就牀著衣至三日三夜忽然失
其所在衣帶不解如蛇蛻也方平去後百餘
日躭薨或謂耽得方平之道他去或謂方平
知躭將終故委眈去也方平東入括蒼山過
吴住胥門蔡經家
　　　欒巴兵解
欒巴者蜀郡人也好道不修俗事太守詣與
相見屈爲功曹待以師友之禮嘗謂巴曰聞
功曹有神術可使見否巴曰唯唯即平坐却
入壁中去冉冉如雲氣狀須臾失巴而聞壁
外作虎聲而虎走還功曹宅乃巴爾後入朝
爲尚書正旦大會而巴後至而頗有酒態酒
至又不飮即西南噀之有司奏巴大不恭詔
以問巴巴頓首曰臣鄕里以臣能治鬼護人
爲臣立生廟今旦耆老皆令臣飲不得即委
之是以頗有酒態適來又觀臣本郡大火故
噀酒爲雨以滅之詔原復坐即令驛書問成
都果信云正旦日雨自東北來而有酒氣後
爲事而誅即兵解也
　　　女眞趙素臺
趙素臺者漢幽州刺史趙熙之女也熙少有
善行濟窮困救王惠等族誅有陰德數十事
熙得身詣朱陵兒子得遁化遊洞天素臺在
易遷宫中已四百年不肯移去自謂天下無
復樂於此處也數微服遊行盻山澤以自足
也
　　　女眞程偉妻
漢期門郞程偉妻者能神通變化偉當從出
而無衣甚愁之妻即爲致兩縑無故至前偉
好作黄白連時不成妻乃出其囊中以少藥
投其所以煎水銀須臾成銀欲從求方終不
可得云偉骨未應得之逼不得已妻尸解而
去
　　　劉㦎
劉㦎者不知何許人也長大多鬚垂手下膝
乆住武當山去襄陽五百里旦發夕至不見
有所修爲頗以藥術救治百姓能勞而不倦
用藥多自採識草石乃窮於藥性雍州刺史
劉道產忌其臂長於襄陽録送文帝每旦檻
車載徃蔣山採藥暮還廷尉㦎後以兩短卷
書與獄吏吏不敢取㦎焚之一夜失㦎關鑰
如故門吏行夜得㦎送還廷尉㦎語獄吏云
官尋殺我殯後勿釘棺也旣被殺後數日文
帝疑其言使開棺不見尸有竹杖云
　　　張玄賓
張玄賓者定襄人也曾舉茂才始師西河蘇
公受服術行洞房白元之事後遇樊子明於
少室山授以遁變隱景之道昔在天柱山今
來華陽内爲理禁伯主諸水雨官玄賓善談
空無無者大有之宅小有所以生焉積小有
以養小無見大有以本大無有有亦無無焉
無無亦有有焉所以我目都不見物物亦不
見無寄有以成無寄無以得無於是無則無
宅也太空亦宅無矣我未生時天下皆無無
也其所論端據如此桐栢諸靈仙亦不能折
之自云昔於蓬萊遇宋晨生論無粗得其意
也
　　　王嘉兵解
王嘉字子年隴西安陽人也久在於東陽谷
口携弟子登崖宂處御六氣守三一冬夏不
改其服顔色日少符堅累徴不就堅尋大舉
南征以弟融爲大將軍遣人問嘉嘉曰金堅
火强仍乘使者馬正衣冠徐徐東行數百步
而策馬馳反脫衣服棄冠履而歸下馬踞牀
而不言堅又不解更遺人問世祚如何嘉曰
未央堅欣然以爲吉徴明年歲在癸未堅大
敗於壽春遂亡秦國是殃在未年也以秦居
西爲金𣈆都南爲火火能鑠金也嘉尋移嵩
高山姚萇定長安問嘉朕應九五不嘉曰略
得之萇大怒曰得當云得何略之有遂斬之
及二弟子萇先使人隴右逢嘉將兩弟子計
已千餘里正是誅嘉日也嘉使書與萇萇令
發嘉及二弟子棺並無尸各有竹杖一枝萇
尋亡
　　　陰君傳鮑靚尸解法
鮑靚字太玄陳留人也少有宻鑒洞於幽元
沉心冥思人莫知之按洞天記云靚及妹並
是先身七世祖李湛張瀘者俱杜陵北鄕人
同在渭橋爲客舍積行陰德好道希生故福
逮於靚等使易世變鍊改氏更生合爲天倫
根冑雖異德蔭者同靚學明經術緯候師左
元放受中部法及三皇五嶽劾召之要行之
神驗得能役使鬼神封山制魔𣈆大興元年
靚暫徃江東於蔣山北道見一人年可十六
七許好顔色俱行數里此人徐徐動足靚奔
馬纔及已漸遠因問曰相觀行步似有道者
此人曰吾仙人陰長生太上使到赤城君有
心故得見我爾靚即下馬拜問寒温未及有
所陳陰君曰此地復十年當交兵流血計至
蘇峻亂足十年君慕道乆矣吾相當得度世
爾仙法老得仙者尸解爲上上尸解用刀下
尸解用竹木皆以神丹染筆書太上太玄陰
生符於刀刃左右須臾便滅所書者面目死
於牀上矣其眞身遁去勿復還家家人謂刀
是其人也用竹木如刀之法陰君乃傳靚此
道又與靚論𣈆室修短之期皆美一爲十廣
十爲百以表元帝託云推步所知不言見陰
君所說是陰君戒其然矣
　　　折象
折象字伯式廣漢人也少好黄老之業後師
東平先生虞叔雅亦得道者也篤尚養生玄
默無言家世豐財以爲多藏厚亡無益散千
金以賑貧苦或諫之象曰昔竇子文有言我
之施物乃逃禍非避時也知者咸服焉自刻
亡日尸解如蛇蛻而去
　　　吴猛
吴猛字世雲豫章人也性至孝小兒時在父
母膝下殊無憍慢色夜寢在父母邊未曾離
也夏月多蚊虻不揺扇有同寢人見猛在不
患蚊虻問其故猛云恐蚊虻去我及父母爾
得道後登廬山與三弟子越三石梁至一處
高堂多珍玩不可識弟子乃竊取一物欲以
示世人還見向經梁化小如指須臾晝昏猛
知弟子有過失使送還方得度後太尉庾亮
迎猛至武昌便歸自言筭訖未至家五十里
亡殯後疑化弟子開棺無尸
　　　左慈
左慈字元放廬江人也少明五經兼通星緯
見漢祚之將盡天下向亂乃歎曰值此衰運
官高者危財多者死當世榮華不足貪矣乃
學道術尤明六甲能役使鬼神坐致行厨精
思於天柱山中得石室内九丹金液經能變
化萬端不可勝紀曹公聞召取關一室中使
人守視斷穀日與二升水期年乃出之顔色
如故曹公乃欲窺殺之慈知之乃求乞骸骨
曹公曰何忽爾慈曰知君欲殺故乞去爾曹
公曰固無此意君欲高尚其志亦當不久相
留乃爲設飲慈曰今將分曠願乞分杯飲酒
公曰善是時天寒温酒酒尚冷慈解劒以攪
酒須臾劒都盡如人磨墨之狀初曹公問慈
求分杯飲酒謂慈將使公先飲以餘酒與慈
拔簪以晝杯酒酒即中斷其間相去一寸許
慈即飲其半送與公公不喜未即爲飲慈乞
飲盡之以杯擲屋棟杯便懸著棟動揺似飛
鳥之俯仰若欲落而復不落舉坐莫不屬目
杯良乆乃墮地諸人乃視杯已失慈所在尋
還問所常住處曹公欲殺之知慈足以免死
乃勑外收慈慈走入群羊中而奄忽失之後
有人見慈住處乃徃白公公又遣人收之得
慈慈非不能隱故令世人知其神爾於是受
執入獄獄吏欲拷詰户中有一慈户外有一
慈不知當拷何者曹公聞而惡使將軍引出
市殺之須臾有七慈相似如一官收得六慈
失一慈有頃六慈皆失於是奏上乃令閉四
市門而索之或不識慈問慈何如人曰一目
眇著葛巾青單衣見有此人便收之正爾視
之一市數萬人皆眇一目葛巾青單衣無非
慈者竟不知所收曹公令捕得逐人便斬後
數日見慈便斬頭斷以白曹公公大喜言果
左慈頭也就而視之一束苑爾還視其尸亦
失所在人有從荆州來見慈在荆州矣
　　　王延
王延字子玄扶風始平人也九歲從師西魏
大統三年丁已入道依貞懿先生陳君寶熾
時年十八居於樓觀與眞人李順興特相友
善又師華山眞人焦曠共止石室中餐松飲
泉絶粒幽處後周武帝欽其高道遺使訪之
焦君謂曰世道陵夷佇師拯援可應詔出以
弘大法吾自此逝矣延來至都下乆之請還
西嶽居雲臺觀周武詔修所居觀宇以山高
無土運取爲勞延默告玄眞願有靈貺忽於
觀側若間涌土取之不竭又山上無油延置
一甕爲貯燈油之器一夕自滿累歲燃燈用
之不減旣居山頂杜絶人寰每有人來賓客
將至即有二青鳥先來報之其鳥如烏常飛
左右延每登仙掌蓮峯攝衣前行如履平地
常有猛獸馴衛所止其三洞玄奧眞經玉書
皆焦君所留俾後傳於世周武以沙門邪濫
大革其訛玄教之中亦令澄汰而素重於延
仰其道德又召至京探其道要乃詔雲臺觀
精選道士八人與延共弘玄㫖又勑置通道
觀令延校三洞經圖緘藏於觀内延作珠囊
七卷凡經傳踈論八千三十卷奏貯於通道
觀藏由是玄教光興朝廷以大象紀號至隋
文禪位置玄都觀以延爲觀主又以開皇爲
號六年丙午詔以寶車迎延於大興殿帝潔
齋請益受智慧大戒於時丹鳳來儀飛止壇
殿詔以延爲道門威儀之制自延始也蘇威
楊素皆北面執弟子之禮仁壽四年告門人
曰吾欲歸止西嶽但恐帝未悉耳是年九月
委化於玄都觀體柔香潔儼然如生白鶴群
飛彩霧徊合異香之氣聞於遠近煬帝初即
寶位聞之尤加歎異賜物百叚錢二十萬設
三千人齋送還西嶽所至之處奇香異雲連
屬不散入壙之日但空棺而已得解化之妙
焉
　　　王叟
王叟寓居冀氏縣四十餘年不知其所來狀
貌七十餘矣常以針割理疾無不効者鄕里
傳其所用針砭異於常醫有患邪疾者以刃
開其喉取一物如蝘蜒頭足並具獨少尾而
已叟曰此物形狀足則人必死矣幸去之速
也疾即愈有背轉急痛如束縛者以刃割其
背數寸去兩腋下筋各截尺餘其疾遂已或
問針割者皆不言覺有割之痛而疾立除矣
如此得効者歷年不可勝紀忽謂人曰余明
年夏初將有所適不可復住矣及期無疾而
卒鄰里之間但聞香氣累月及瘞葬之時棺
輕若無物皆以爲尸解仙矣


雲笈七籤卷之八十五















雲笈七籤卷之八十六存七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　尸解
　　　洞生太帝君鎭生五臟訣
太極金華眞人以此經文刻於太微帝君紫
微宫玄珠玉殿東壁牖上其文曰五石異方
津光合形有終而死有始而生萬類反本千
條歸眞氣適浮煙血奔流精哀哉兆身非眞
不成何不竭以雲草玄波徊以卉醴華英會
以七白靈蔬和以白素飛龍沐浴平旦正心
向東凝精厲魂上帝五公再拜朝靈鎭固五
方長生天地出入流通各安其位生華五臟
此文乃上清八會交龍大書非世之學者可
得悟了者也太素眞人顯别書字受而服之
求其釋注於太極帝君焉雲草玄波者黑巨
勝腴也一名玄清卉醴華英者蜜也五光七
白靈蔬者薤菜也白素飛龍者石英也法當
種薤菜使五月五日不掘拔唯就鋤壅䕶治
之耳經涉五年中乃取佳藥名爲五光七白
靈蔬擇取薤白精肥者十斤黑巨勝腴一斛
五斗白蜜凝雪者五斗高玄巖絶泉石孔之
精水三十六斛白石英精白無有厲□者五
枚光好於磨石上礪䕶使正圓如雀卵之小
小者好瑩治令如珠狀勿令有礪石之餘迹
先清齋一百六十日令齋日訖於九月九日
先築土起基高二尺作竈屋屋成作好竈以
竈口向西屋亦用西户當得新大鐵釜安竈
上是九月九日申酉時向竈口跪東向内五
石子於釜中於是乃先投一枚於釜中祝曰
青帝公石三素元君太一司命玄母理魂固
骨鎭肝守養肝神肝上生華使肝永全次又
投一枚於釜中祝曰
白帝公石太一所憩元父理精玄母鎭肺守
養肺神使無朽廢肺上生華千萬億歲次又
投一枚於釜中祝曰
赤帝公石帝君同音玄母理神桃康鎭心守
養心神無灰無沉心上生華華茂玉林次又
投一枚於釜中祝曰
黑帝公石太一同筭玄母元父理液混變守
養腎神使無壞亂腎上生華常得上願次又
投一枚於釜中祝曰
黄帝公石老君同威太一帝君理魂鎭脾守
養脾神使無崩頽脾上生華白日上昇投石
時各閉氣五息然後乃投石都畢起向竈五
再拜又取薤白五斤好者覆於五石之上畢
内蜜灌薤上畢内腴一斛五斗灌蜜上畢乃
格度腴入釜深淺高下處所也然後稍入清
水使不滿釜少許止木蓋遊覆釜上九月十
日平旦發火當以直理之木熇燥好薪不用
蠧蟲及木皮之不凈薪火煑之才令檻劣沸
而已勿使涌溢大沸當屢發視其下火當先
視腴格處所若煑水煎竭輒當益水所盡三
十六斛水而止又水盡之後更加煎令減先
腴二寸格疇量以意斟酌視之都畢成也寒
之於釜中去下火灰宻蓋其釜上五日乃徐
取五石平旦向五方各拜拜畢跪以此腴雜
以東流水以次服之餘水及腴取令送石子
入口下喉中耳聞之時亦如初投石於釜中
時一一按祝而服之也畢又五拜再畢若藥
煎旣成而視無復石者非有他也直由五精
伏散化形故自流逐於雲腴之中無所疑也
但當日服五合以酒飮送神變反質各自鎭
養五臟之内更生成五石也愼不可猛火火
猛石精飛去滓濁壞爛雲腴熬臭不可服御
又雲腴之味香甘異美强骨補精鎭生五臟
守元凝液長魂魄眞上藥也以好器盛之宻
蓋其上即日服二合爲始日以爲常若腴蜜
煎强者亦可先出服石後加腴更和腴煎取
令凝如割肪也人亦有丸服之者日三十丸
大都丸不如腴服佳也趣後任人所便則安
於體體便則無不佳常能服此腴者石乃住
若先腴盡當更合如前用白石英五兩鎭釜
底二兩輒一投祝說如法但不復礪石圓而
重服之耳藥成出此石沉東流水中不常熇
竭之淵若不欲更合此腴者亦無損於前五
石此腴名玄水玉液一名飛龍雲腴一名鍊
五石之華膏服之十五年内外洞徹長生天
地役使鬼神三年之後眼可夜視
眞人云此方愈於鍊八石之餌全勝於玄水
雲母之玉漿旣服此五石五石入喉徑寶鎭
五臟一臟中輒有一石以守臟孔臟孔之上
皆生五色華也
　　　太陰鍊形
眞誥曰若人之死暫適太陰權過三官者肉
旣灰爛血沉脉散而猶五臟自生白骨如玉
七魄榮衛三魂守宅三元護息大神内閉或
三十年二十年隨意所出當生之時即便收
血育肉生津成液質本胎成易形濯貌乃勝
於未死之容也眞人鍊形於太陰易貌於三
官者此之謂也太微天帝咏曰太陰鍊身形
勝服九轉丹形容端且嚴面色合靈雲而能
登太極金闕爲眞人又云趙成子死後五六
年樵人入華山中見之蓋得鍊形於太陰之
道矣
　　　水火蕩鍊尸形
本行經云北方洞陰朔單鬱絶五靈玄老君
者本姓浩字敷眀蓋玄黄之胤太清之冑先
於元福棄賢世界始青天中年至十二性好
幽寂心翫山水遠於家中或去十日時復一
還時天下大荒人民餓死一國殆盡敷明於
地鏡山下遇一頃巨勝身自採取餉惠窮乏
日得數過救度垂死數千餘口隨取隨生三
年不訖他人徃覓即莫知其處是時辛苦形
體顦顇不暇營身救於百姓遂致疲頓死於
山下九天書其功德金格記其玉名度其魂
神於朱陵之宫帝遺金翅大鳥常敷兩翼以
覆其尸七百年中形體不灰至水劫改運洪
災滔天水捧其尸漂於無涯水過之後敷明
尸落貝冑耶渠初默天鬱單之國北壟玄丘
四十年中又經山火火行燌燒尸形尸於火
中受煉而起化生成人五色之雲覆蓋其上
火尚猛盛敷明嗽唾成洪雨大水以滅火勢
敷明雖已得道轗軻備經水火艱辛亦爲理
盡至開明元年於北壟玄丘改姓黑節諱靈
會元始乃錫靈會洞陰朔單鬱絶五靈玄老
君號
　　　陰陽六甲鍊形質法
正一眞人曰鍊質者何其狀有三夫修長生
之道皆須明曉生氣接續衰厄每甲子六十
日爲一甲人間有六十甲爲陰甲天上有六
十甲爲陽甲每十日一甲盡半夜天上降陽
甲十日續陰甲陰陽不孤生氣相續即人無
病若十日一甲盡半夜陽甲不降即人病生
爲邪所入六壬經曰甲已之日半夜生甲子
六十日皆盡周而復始六十年爲一大期旬
修行正一朝請生氣無邪所亂至六十年即
更延請六十年至一百二十年稍異於前縁
眞氣積實氣與神合所爲尅獲從一百二十
年更延至三甲子一百八十年直至五六三
百年陰陽三萬六千神氣集不散得爲尸解
晝死而暮生肉身周行五嶽七十四方一一
受事訖即得白日騰翥飛行無待皆正一之
道或有効修正一功滿成就洗滌玄祖黑簿
除名露影陽鍊雖功成道著先未知道之時
積罪殃結毁破肌膚損傷骨脉成就之後得
蟬蛻留皮换骨隱迹巖宂養骨髓滋皮肉千
日方朝五嶽受事與前等同功也或有積虋
幽結代不流善百邪必集飲啖貪淫損傷五
臟暮方曉知勤修正人雖成就名入仙民之
籍然質殞尸重道期將至質不能佳即太陰
君降體中五臟六腑三百六十陰神侍衛闇
消肌肉露骨留五臟百神守衛或經一年二
年或十年隨先福深淺方降太醫博士再肥
骨肉徐徐如舊反生再起體如玉人或世事
巖宂隱養形質經千日方遊太陰水帝受事
訖得爲水府掾吏居四海名山爲封柱官積
功成就遷効五嶽官吏即漸徐見眞仙之道
(王眞人曰此三狀鍊法並在下卷更不繁述)
(爾)
　　　修九眞中道
上清九眞中經内訣云夫人修身中九眞之
道身未昇登翳景示俗暫入太陰身經三官
三官不得攝也則九眞召魂太一守骸三元
護氣太上攝魂骨肉不朽五臟不隕能死能
生能陰能陽出虛入無天地俱生是道士精
靜營形感致九眞之氣應也三元飛精以盈
虛太一抱尸而反質微乎深哉九眞名字多
此不具録之略鈔出在道例第九名數品中
又常存九眞神常所居育乃在此房紫明之
北觀生續精防守玄谷出入命室遨遊洞闕
時入中宫上通太無太一守魂寢息幽庭
　　　化形濯景
眞誥第七云受學化形濁景易氣十二年氣
攝神魂十五年神束藏魄三十年棺中骨還
附神氣四十年平復如生人還遊人間五十
年位補仙官六十年得居廣寒之臺百年得
入昆瀛之宫
　　　地下主者
太微金簡玉字經云尸解地下主者按四極
眞科一百四十年乃得補眞官於是始得飛
華蓋駕群龍登太極遊九宫也夫至忠至孝
之人旣終皆受書爲地下主者一百四十年
乃得受下仙之教授以大道從此漸進得補
仙官又一百四十年聽一試進也至孝者能
感激於鬼神使百鳥山獸馴其墳埏也至忠
者能公抱直心精貫白日或剖藏殺身以激
其君者也比干今在戎山李善今在少室有
此得變鍊者甚多略舉二人爲標耳
夫有上聖之德旣終皆受三官書爲地下主
者一千年乃轉補三官之五帝或爲東西南
北明公以治鬼神復一千四百年乃得遊行
太清爲九宫之中仙也
夫有蕭邈之才有絶衆之望養其浩然不營
榮貴者旣終受三官書爲善爽之鬼四百年
乃得爲地下主者從此以進以三百年爲一
階夫有至廉至貞之才者旣終受書爲三官
清爽之鬼二百八十年乃得爲地下主者從
此以漸進補仙官以二百八十年爲一階也
先世有功在三官流遠後嗣或易世鍊化改
氏更生者此七世陰德根葉相及也旣終當
遺脚一骨以歸三官餘骨隨身而遷也男留
左骨女留右骨皆受書爲地下主者二百八
十年乃得進受地仙之道矣臨終之日視其
形如生人尸不强直足指不青手皮不皺者
謂之先有德行自然得尸解者也右此五條
皆積行獲仙不學而得但階級之難造道用
年歲耳要自得度名方諸不復承受於三官
之號令矣諸有英雄之才彌羅四海誅暴整
亂拓平九州建號帝王臣妾四海者旣終受
書爲三官四輔或爲五帝上相或爲四明公
賓友以助治百鬼綜理死生此等自奉屬於
三官永無進仙之冀坐殺伐積惡害生尤多
故也秦始皇今爲北帝上相劉季今爲南明
公賓友有其人甚多略示於標的耳齊桓公
今爲三官都禁郞主死生之簡録𣈆文公今
爲水官司命其楚嚴公趙簡子之徒數百人
今猶息於三官之府未見任也此等名位自
是三官之賓耳無豫眞仙家事矣
　　　甯先生
十眞記曰甯先生者古之神仙在黄帝之前
常遊四海之外昆丘之下有蘭沙之地去中
都萬里其沙隨步隨没不知淺深非得道之
士莫能涉之沙如細塵風吹成霧泛泛而起
有石藍之花輕而堅勁一枝千花千年一開
隨風靡靡名曰青藍花灼爍可玩又有魚鱉
龍蛇飛於塵霧中先生因玩藍花常遊其地
又食飛魚而死卧沙百餘年蹶然而起形容
復故乃作遊海詩曰青藍灼灼千載舒百齡
暫死食飛魚
　　　靈壽光
神仙傳第十云靈壽光者扶風人也年七十
餘乃得未英丸方合而服之年如二十許建
安元年已年二百二十歲後死於江陵胡罔
家殯埋百餘日人見之在小黄寄書與罔罔
得書掘視之棺中空無所有釘亦不脫唯故
履存焉
　　　趙成子
南嶽夫人告曰吾昔有入室弟子仙人趙成
子者初受吾鎭生五臟上經乃案爲之成子
後欲還入太陰求改貌化形故自死亡於幽
州上谷玄丘中石室之下死後五六年有山
行者見白骨在室中露骸冥室又見腹中五
臟自生不爛如故五色之華瑩然於内彼山
行人歎曰昔聞五臟可養以至不朽白骨中
生花者覩其人矣此子將有道不修行乎將
中道被試不過乎因手披之見五臟中各有
一白石子鎭生五色華如容狀在焉彼人曰
使汝五臟所以不朽必以五石生華故也子
已失道可以相與因取而吞之去復四五年
而成子之尸當生彼人先服石子以成子當
生之旦而五石皆從口中飛出如蟬狀隱隱
雷聲五色洞明徑還死尸之藏因此成子改
形而起如一宿醉睡之間其人心懼忽因病
日甚乃至入山尋視死尸所在到石室前方
見成子偃據洞嘯面有玉光而問之曰子何
人哉忽見有五老仙公披錦帶符手秉羽節
頭建紫冠言於成子曰昔盜吞先生五臟寶
石者此人是也言畢彼人面上即生惡癩噤
而失言比歸達家癩瘡已匝一門大小同時
俱死族亦遂滅矣
　　　許玉斧
眞誥第十許長史第三男名歲字道翔小名
玉斧㓜有珪璋標挺清秀瑩潔糠粃塵務居
雷平山下修業精勤常願早遊洞室不欲乆
停人世遂詣北洞以梁太和五年於茅山舊
宅年三十而告終即居方隅山洞方源館中
常去來四平方臺後爲上清仙公
　　　張魯
眞誥云張鎭南在北洞北石壇上燒香禮拜
因伏而不起遂乃夜解明旦視形如生此壇
今猶存歷然也
　　　許道育(女眞)
許黄民女道育宋孝建元年甲午歲於埭山
亡世謂之許大娘卧尸石上尸壞不殯常有
香氣也亦出道學傳第二卷
　　　范豺
范豺字子恭巴西閬中人也宋元嘉中有名
香數十斛細擣煑以作湯朝用湯自浴正中
湯盡不復聞聲侍者入看見豺還著故時布
衣披帽坐而無復氣江夏王令殯殮而不下
棺蓋四日尸不臭送還葬於新亭豺亡時年
四十九膚貌顔色猶如初劉凝之爲豺作傳
書置道書部不傳於世
　　　喬順
喬順字仲產扶風茂陵人也少好黄老隱山
修道年七十不肯娶妻絶交接之道心不染
可欲之地一旦歸家自言死日其時果死世
人以爲知命旣葬之後有見順於燉煌者前
世傳之皆以爲昇仙故訣録曰仲產知道遁
化神仙七十不娶畢命幽山

雲笈七籤卷之八十六


















雲笈七籤卷之八十七存八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸眞要略
　　　太清神仙衆經要略
　　　　　(武當山隱士南陽翟煒撰)
抱朴子初受業於從祖玄其覽悟超至包綸
身神以爲奇偉所達也精曠之流僉亦歸屬
乃分居浙陽之山旣而患門人學者有徴衆
之惑復追玄於宜都問曰夫晷以度徴人以
貌兆若巫咸之星經度無遺筭季咸之神占
貌無失揣列子之三顧而季咸陋其術滔天
之襄陵而巫咸空其籍謂聖人天道不可得
而測之歟謂二咸之虛詭而妄經術歟天道
聖人故以遠矣今之即事人有求度於洪者
衆矣始進之貌俛視謹精沉肅彌篤若志至
而不可加者及服道暫年學宗未淹而毁隨
已興沮徒愆結蕞爾隱居二三之衆貌非一
子之類然而不可得而詳又何況子長驅世
利馳競生榮陰機宻巧廣群術衆以感其君
而可辨哉此洪所亂也亂所寔洪聖人其無
病諸乎玄曰巫咸之准玄度季咸之辨血機
並得之於數分亦聖習之一途未可以侮而
欺也夫人精神之蒸生非氣無以兆其形氣
之結形非性無以成其體故形長而煩性滋
深年茂而濁欲愈甚也是以聖人之垂道清
凈以潔精神除煩以混元一故能囊括玄和
照明無障而習潔有詣否除煩有深淺致使
神裕有遠近叡能有彼此陵陽所以善啜霞
於朝陽而不能襲馮夷於濤駕者也夫學窮
盡於數分者未必通於心明通於心明者未
必陶於氣表陶於氣表者未必至於虛寂之
眞表也而責巫氏之暗洪灾季占之迷靈貌
謂聖人之亂處物不其固矣夫天地以元氣
而著成聖人以性鍊而陶眞元氣有渾煩渾
煩在剖判之前剖判然後有象列象列然後
有晷度晷度在數見之内洪灾生於渾煩之
運故洪災不可以數見審也性鍊有苞玄苞
玄在蒸生之外蒸生然後有形色形色然後
有血機血機在觀揣之内靈貌生於苞玄之
運故靈貌不可以觀揣得也是以至人不責
鑒於備途知其神分之有巨細學鍊之有高
卑也昔者吾嘗學於陶先生與邯鄲太子王
休長延閭子甘元淑弘農張伯英青牛子封
君達河南卜文先陳留成仲式等俱受五氣
端玄經數子並以學達昇玄而吾以滯昧濁
質弗通味㫖然所志略猶可得而言夫人禀
生之有眞僞神分之有巨細皆五氣之所流
也是以至人莫不精乎五氣之學以鑒神分
之源師導者莫不明乎五氣之本以弘眞玄
之教王者莫不通乎五氣之性以闡天地之
和貫於五氣之用大矣哉夫五氣者陰陽之
中五常之氣也夫人生天地之間其形骸五
臟之氣一象天地五行四時之賦也天以五
行爲五常人以五行爲五臟天以木府仁其
温爲春以主生生之常温精上結爲歲星以
照開篤之表人以木爲肝其識爲慈以爲温
恭喜悅之臟其臟精上形爲口以任啓泄之
司象天之有春德以生其吐舒發叙之意也
天以火府禮其炎爲夏以主茂盛之常明靈
上臨爲日以宣曜明之道炎精上結爲熒惑
之星以表察司之禁人以火爲心其識爲哲
以爲鑒達之臟其臟精上形爲目以任光視
之司象天之有夏有日以生其明勝長大之
意也天以土府信其厚爲地主王季夏統維
四方以主産施安給之常厚精上給爲鎭星
以照公靖之表人以土爲脾其識爲公正之
臟其臟精上形爲舌以任審味弘當之司象
天之有土德以生其受宜辯重之意天以金
府義其涼爲秋以主威裁萬物之常涼精上
結爲太白之星以照斷肅殺之表人以金爲
肺其識爲氣威之臟其臟精上形爲鼻以任
猛决臭馨之司象天之有秋德以生其威亮
敷簡之意天以水府智其寒爲冬以主保實
澄嚴之常義靈上臨爲月以宣晦皇賛玄之
道寒精上結爲辰星以表法愼之禁人以水
爲腎其識爲領以爲禽獸沉驚之臟其臟精
上形爲耳以主聽採聞鑒之司象天之有冬
有月以生其謙承納之意人之有五臟温涼
寒燠猶天之有四時也人之有耳目猶天之
有日月也人之有精神猶天之有太帝也精
神居乎心脾之中肺肝之間猶太帝處四守
之内也精神以膽爲御坐猶太帝之居紫微
宫也以心爲御庭猶太帝以太微爲御庭也
以脾爲内室猶太帝以軒轅爲内舍也以肝
爲咸池以肺爲天河以腎爲司闕猶太帝之
有四守也紫微執計而先左故精神據膽而
守肝是以人生莫不以温恭慈喜爲先治也
精神以氣爲乘輿以行爲五識猶太帝以運
爲術行以周乎天也
夫氣之在人亮清而爲嚴氣激濁而爲咶聲
揺延而爲音咶放舒而爲呼音平辯而爲言
呼怒鼓而爲詈言深爲語語深爲談談深爲
論論深爲議議深爲罵罵深爲詈詈深爲謗
謗深爲誹誹深爲讟
氣整沖至精神篤之爲志氣循准常精神守
之爲性氣會機指精神適之爲情氣宻隱模
精神運之爲意氣合裏遇精神澄之爲懷氣
因事結精神係之爲憂氣美偶觸精神降之
爲勇氣聳馳御精神崇之爲願氣仁垂注精
神鐘之爲念念深爲矜矜深爲愍愍深爲慈
慈深爲悲悲深爲啼啼深爲號皆肝府之氣
起也
夫肝者精神首運之路也故嬰兒之生墜藉
而先啼肝氣激也未知偶識於人寤寐怡然
而獨笑肝氣浮也未知有揺於人摳支躁然
而獨揺肝氣煩也多恐驚而無當捍之威善
直一而無繁頑之欲皆精神未及周御於肺
脾心腎四臟之氣也
夫魂魄者精神所首左枕爲魂精神所體右
據爲魄故肝藏魂魂動爲恐肺藏魄魄動爲
懼魂震爲驚魄震爲怖故嬰兒之所以多恐
驚者精神之所在肝也及其長有怯勇者膽
虛爲怯膽實爲勇膽附乎肝生而怯膽附乎
肺生而勇剛捍而生膽附乎肺柔澤而生膽
附乎肝人怯積習禦捍變而成勇者膽氣漸
而增也人怯醉酒恚亂奮而成勇者膽氣脹
而滿也醉而喜怒悲呼交錯不至其常者五
臟之氣浮而亂也
精神御氣於肝氣清而爲温恭慈仁深念之
遠其體恭而安其視治而正氣浮而爲喜適
感會之悅氣煩而爲戲歡笑劇之極氣激而
爲啼號哀泣之至由是有樂極則悲悲極則
樂亦復爲憂恐怵惕愧慙之時皆肝府之氣
激動之中因事周環懼憂之所生也
精神御氣於脾氣清而爲公正弘暢吟咏閑
遠之思其貌則和而舒其視則平而亮氣浮
而爲輕委於物不慮之誤氣煩而爲寬慢驕
縱豪誕忽忘之失氣激而爲矜擾怨恚嫌恨
忿懟距塞之違
精神御氣於心氣清而爲鑒達周物之敏其
容是有决速之精氣浮而爲虛華矜妄輕談
齟齬詆訶是非之論氣煩而爲耽愛美著奢
華矜誕尅好勝人之傲其視則高而眇其與
人對則以貌忽人有蕭然無偶之狀舉動不
自勝守氣激而爲脫輕飈躁之烈
精神御氣於肺氣清而爲貌威色尊不可狎
之顔氣浮而爲輕冶貌列高深失準有不常
之色氣煩而爲凌侮莫顧之畜氣激而爲勃
怒振勇驚急之害
精神御氣於腎氣清而爲謙儉約謹之節氣
浮而爲妄欲諱匿悔惱之弊氣煩而爲貪吝
嗜欲聚斂無厭之鄙氣激而爲沖忌陰邪謀
逆之毒夫人之生氣未嘗不煩煩者氣積之
大恒也遇靜則清氣有生遇動則浮氣益起
遇發則煩氣益盛遇觸則激氣益迅氣有流
謝故氣煩則怠怠必弊弊而多過者觸觸而
激激必竭竭則衰衰則精神散矣散則絶絶
則形體朽矣竭遇驕極風厲入之則暴卒而
僵衰極氣盡則老斃而終此人生之所以死
也温恭慈喜之變變而爲諂柔而爲曲恭而
爲媚其俯仰之謹色色則虛而俛措俛措則
婉而卑其容貌有不安之候公正之變變而
自專無憚翹陸肆固之驕其措則好訐人之
行以爲已正之驗也貌威之變變而爲侮忽
凌誕之慢𡜍嫉矜害其道掩善其目則嵎而
冗其色則顔而懔其與言則不稱憂人之徴
也鑒達之變變而爲巧佞機詭讒毁之姦其
言則易而若眞其宣則浮而振亮其目晴候
膝則揺易而竊速有不治守之動其操則不
能乆居重定也謙儉之變變而爲宻毒陰違
之武亦爲殘虐僣逆之姧其視則下而鬱其
直則巧而嚴其意則曠而戾其與居則有憤
噫遽奮之効也是五變之俗皆化利之所由
也是以聖人之和天地達民有五氣之變故
不以意利而化之也
夫上好逸豫愛民有由恭阿順之巧厚之以
利則民競諂柔色順之媚以求之故邪僞化
惑之俗興而木行篤直之氣失矣失積則咎
氣有餘縮之差世犯歲星之忌災則有温毒
之疫民負司命之禁殃則有項痛煩殞奪壽
促命之死咎氣流注蒸產而相生爲諂諛遺
釁之燼
上好寬委愛民有徑執偏專之守厚之以利
則民競肆固矜夸之見以求之故狠軼忿戾
化亂之俗興而土行公利之氣失矣失積則
地有舒泄穢結亂積風雷反震動之故世犯
鎭星之忌災則有悸氣蒸毒之疫民負司危
之禁咎氣流注蒸産而相生爲驕逸恣情遺
釁之燼
上好煩品愛民有降若風邁之貌厚之以利
則民競魁岸豪杰爭第妄進之奸以求之故
相凌踐蔑忽禍化流亡之俗興而金行信質
之氣失矣失積則時有雪霜愆節之侵世犯
太白之忌災則有氣痛之疫民負司契之禁
殃則有癘竭氣斷及兵凶震殺奪壽促命之
死咎氣流注蒸産而相生爲侮慢相仇遺釁
之燼
上好慧敏愛民有文辨彩艶之巧厚之以利
則民競機飾浮詭流尚之僞以求之故佞爲
俺聽化暗之俗興而火行哲明之氣失矣失
積則日有病無光勃蝕之促世犯熒惑之忌
灾則有暑毒之疫民負司順之禁殃則有鬼
魅忤痛心悶殞絶慌惱及狂逆妄圖不道之
覬奪壽促命之死咎氣流注蒸產而相生爲
奢華佞害窺覦遺釁之燼
上好嚴厲愛民有敢斷尅决之巧厚之以利
則民競懷毒逞其害烈之能以求之故空患
陰圖禍背化逆之俗興而水行義守之氣失
矣失積則月有魘虧魄傷遲速不常之度世
犯辰星之忌災則有陰毒之疫民負司録之
禁殃則有殘痼滯瘠暴僵及盜賊獄戮奪壽
迫促殘命之死咎氣流注蒸産而相生爲凶
淫禁虐遺釁之燼化失五常之氣世運五常
之灾民沈五促之燼皆榮辱爭奪耻怨仇侮
嫉𡜍之所生也
夫民之生性莫非氣煩氣煩則嗜欲生焉原
夫嗜欲之本勢不逾乎口實五味體充衣暖
男女偶適之間而已矣五德之後無故以珍
食華服重嬪嬙之選利害炫耀長而茂之爲
無厭之盛也於是乎利害生榮辱榮辱生喜
怒喜怒生是非是非生賞罰賞罰者化末之
季穢者也聽訟者天下之禍弊者也賞罰聽
訟非所以斷嗜欲之茂也古先之爲者蓋自
尊其勢而爲之者也
夫嗜欲之茂好利而惡害喜榮而忿辱夫其
常性爲五燼之源豈有厭乎極巳哉故其嚮
榮也靡知足其喜故其觸辱也莫知已其忿
當其所爭也奮劒振銳冒嚴䧟凶不違矢刃
之屠不顧性命之没父子兄弟不暇相格故
胡可以介介乎是非繩墨而欲以裁之哉胡
可以未來乎賞罰之準令而能以遏之哉亂
民五清之氣成民五燼之殃皆由王者使五
燼之士治五燼之民不自知已有五燼之固
其知拯民有五燼之難乎秖相激戾而生其
釁怨此不達之咎也故雖昧旦不忘徒苦心
而無成星言夙駕徒勞役而無濟夫道德之
運世也不眩民以煩利則民無所馳其姧求
不促民以煩辱則民無所忿其恥怨姦求恥
怨弗行則嗜欲自簡嗜欲自簡則民俗定一
民俗定一則太平淳樸雍和淑豫之深至矣
太平之民不自知在太平之世所以雍和淑
豫然也惡識夫榮辱爭奪恥怨仇侮嫉𡜍之
措哉
若夫崑㠠之南而西北東北諸域之俗不傳
此東南赤縣之名教遺策而其民弗知有甲
兵攻伐之亂而其世弗知有相暴殺逆之禍
精保性常而大仙大賢慈淨之神出焉由兹
言之何瑣瑣乎庸爾準令故事之有乎夫燼
士之執政也勢傍典刑隆崇矜據明其權柄
識其寒暑欲以擅秉而懲違忤富貴而制蒼
生弗覺夫鄙哉流末參差人情轉易已滑其
在始立意之頑而成其固弊仇衆潰逆之敗
也積代相習豈悟之哉是以燼士不可以任
之者也爲其將則禍大矣任之道學清淨之
衆則道學喪矣任之王者朝廷之列則王者
亡矣覩其血機觀其舉候豈離乎五變之氣
乎聖人之麤教耳易可以審何亂之有哉惜
乎而固奚其甚哉是以至人之所以潜棲山
谷者豈好爲遁世之名乎蓋不欲以五燼之
俗滑其五清之氣也五燼之俗莫不以聲勢
相傾而亂其清氣者也觸其契色逆其聲音
欲無忿憾潰中之氣者難矣事有蹇違以巳
求人欲無卑側媚悅之巧者希矣遇有勢居
人求於巳欲無驕凌豪御之張者鮮矣此三
者皆五燼殃氣有生之常也與之糅俗望無
亂清氣其可得乎是以道士不可得與其雜
處而狎之者也
九靈上寶經云夫五情者陰陽五府之神氣
形於人者也故學仙者必隱靖山林潔修五
清欲清淨而精至以會眞玄神應是以温恭
慈悅之氣藏於肝木府之所賦也司命所守
也其治肝潔常以正月十日齋治少陽令人
肝氣生至二月八日定少陽應春風至三月
六日治陽明定春風至於四月四日於甘泉
東流水之北岸東面向朝陽之地晨早沐浴
蘭湯使身意清凈香火向日禮祈無上正眞
大道太眞太寶内内及左太禁上師之神上
宫左諸司頓首稽首三百數然後靖跪以手
捧心至誠定息靜念木府之眞靈閴無他思
其禁不得有求於世利妄爲不柔之温妄爲
不誠之恭妄爲不實之慈妄爲不哀之悅其
修潔攝息有定則肝氣眞而無虛春温不睦
之眚不能得侵其實氣體節休和干力强利
首無暴痛之疾司命之神奉之青龍護之青
氣繞之青液調之東嶽之精隨之山谷之神
衛之若獨處林嶺則百獸依仁有自馴之驗
狼虎歸慈有息猛之徴其修潔有積則青帝
之芝及黑玉之芝見於所行止之前得而服
之昇仙三千歲而息羸其潔深大至著極於
木府則神弟視崑崙之東少陽之域慈淨之
仙其神變能爲洪海之溢涸能爲天地之倒
易能爲瓊宫玉字滿乎天地之見木府少陽
之神性也哲明敏見之氣藏於心火府之所
賦也司愼之所守也其治心潔則常以四月
四日齋定陽明受夏氣至五月一日應陽調
氣至於六月二十七日常以日中沐浴蘭湯
使身意清淨香火南面向日禮祈無上正眞
大道太眞太寶内内及太陽太覺之神上宫
都司頓首稽首三百數然後靖跪捧心至誠
定息靜念火府之眞靈闃無他思其禁不得
有規於世利妄爲不道之哲妄爲不順之明
妄爲不眞之敏妄爲不正之見其修潔攝息
有定則心氣眞而無煩夏暑不睦之眚不能
得侵其實氣其意明澄朗慧用道微妙鑒徹
眞性目無昧睡之疾司愼之神奉之赤龍護
之赤氣繞之赤液調之南嶽之精隨之山谷
之神衛之則鴻鶴鸞鳳之鳥應而歸之其修
潔有積則赤帝之芝及青玉之芝見於所行
止之前得而服之昇仙九千歲而息羸其潔
深大至著極於火府則神弟視崑崙之南太
陽之域太覺之仙其神變能爲項佩日曜能
爲光照四海而震揺諸域能爲飛騰所詣無
礙之至火府太陽之神性也公正弘重之氣
藏於脾土府之所賦也尸蜃之所守也其治
脾潔則常以六月二十七日齋定太陽受秋
氣至於七月二十七日昳時沐浴蘭湯使身
意清凈香火向日禮祈無上正眞大道太眞
太寶内内及上宫太均之神宫内諸司頓首
稽首三百數然後靖跪捧心至誠定息靜念
土府之眞靈閴無他思其禁不得交擾於世
事妄爲求名不體之公妄爲矯圖不淳之正
妄爲縱墮昏忘之弘妄爲專固不泰之重其
修潔攝息有定則脾氣眞而無怠衷豫安靜
而無憒蕩塞悶體沉不收腫疽之病季暑不
睦之眚不能侵其實氣志意益沖而無厭免
之痾舌味藥物而無不進之滋蜃尸之神奉
之黄龍護之黄氣繞之黄液調之中嶽之精
隨之四方群臣衛之萬鬼歸之其修潔有積
則黄帝之芝及赤玉之芝見於所行止之前
得而服之昇仙二萬歲而息羸其潔深大至
著極於土府則神弟視崑崙之頂太和之仙
其神貴常寂不貴變動之見土府大均之神
性也尊嚴威儀之氣藏於肺金府之所賦也
司契之所守也其治肺潔常以七月二十七
日齋治人利氣至八月三日定少陰令人受
生氣至九月二十七日治厥陰令人受剛氣
常以日晡沐浴蘭湯使身意清凈香火向日
禮祈無上正眞大道太眞太寶内内及右太
禁收土之神宫右諸司頓首稽首三百數然
後靖跪捧心至誠定息靜念金府之眞靈閴
無他思其禁不得有御於世趣妄爲驕逸抗
戾之尊妄爲懷害之嚴妄爲侮忽之威妄爲
淫飾之儀其修潔攝息有定則肺氣眞而無
倦秋冷不睦之眚不能得侵其實氣則喘引
和亮胷中無竭寒斷氣之毒司契之神奉之
白龍䕶之白氣澆之白液調之西嶽之精隨
之山澤之神衛之津梁之精侍之虎狼依之
爲之驅用修潔有積則白帝之芝及黄玉之
芝見所行止之前得而服之昇仙七千歲而
息羸其潔深大至著極於金府則神弟視崐
崘之西少成之域成道之仙其神變能爲偃
月之照能爲行水而足不濡行地若水而地
不堅能爲身上身下漂出水火之變金府少
陰成道之神性也(城陽郄孟節踈注尊嚴威)
(儀之羲曰不狎褻黷爲尊色正儼然爲嚴神)
(肅澄□爲威舉動徐詳爲儀)謙儉妙宻之氣
藏於腎水府之所賦也司録之所守也其治
腎潔則常以十月十八日齋治厥陰受冬氣
至十一月十五日治太陰定五臟氣至十二
月十三日通太陽受腎氣至於正月十日皆
以夜半沐浴蘭湯使身意清凈北面向陰香
火禮祈無上正眞大道太眞太寶内内及沆
澄當作瀣字太陰之神宫後諸司頓首稽首
三百數然後靖跪捧心至誠定息靜念水府
之眞靈閡無他思其禁不得有馳於世務妄
爲傾邪之謙妄爲失其常守及貪欲無厭之
儉妄爲傾毒陰匿謂人不覺之妙妄爲潜謀
姧私之宻其修潔攝息有定則腎氣眞而無
損冬寒不睦之眚不能得侵其實炁則行步
勁速進退堅强腰竅玉房及膀胱股脛無疼
滯之疾其修潔有積則司録之神奉之黑龍
護之黑氣繞之黑液調之北嶽之精隨之太
陰之神衛之靈葵歸之其居水濱則蛟龍魚
鱉依之其修潔有積則黑帝之芝及白玉之
芝見所行止之前得而服之昇仙一萬歲而
息羸其潔深大至著極於水府則神弟視崐
崙之北玄都之域太豫玉膏之仙其神變能
爲晦天之變能爲他方遠膳之饋能以大爲
小以小爲大以有爲無以無爲有之變水府
沆瀣之神性也凡學道不能精立至潔於所
行則五府之神未嘉祐之而以服氣及進服
藥物藥精餌術丹石之小法多爲所敗矣設
小有効不踰五百年之力耳其術多退溺而
無成也夫殖至潔之氣於五府其精不泯及
蒸人道莫不於九元之清而生之者也莫不
常爲仙爲神爲聖矣其齋法沐浴清淨所以
常於正月十日二月八日三月六日四月四
日五月一日六月十七日七月二十七日八
月三日九月二十日十月十八日十一月十
五日十二月十三日者以道氣數之此日皆
天帝遊東井之日也是以行道輒當於此日
更起新意爲沐浴清凈之始倍加謹敬之篤
也其服氣法攝五情之息漸能有定然後常
以二月三日九日十八日二十七日若甲寅
乙已丁已甲子丁卯王相成滿日於山林隱
靖之處近東流水醴泉向陽之地地氣陽而
調也沐浴蘭湯以丹書玉房爲田字方一寸
玉房在臍下三寸精念玉房令氣致於丹田
去鼻中毛正偃卧兩足相去五寸兩臂去身
各五寸合目握固如嬰兒之拳是用蒲蒻爲
枕高可三寸若胷中有病可高五寸若病在
臍下可去枕旣服氣不復得食生菜及生果
硬物服氣時食日減一口十日後可不食二
三日腹中或涓涓若飢選好肥干棗上术煎
微得食之一日一夜不過此不念食者勿有
進噉其飲水一日一夜可五升而已其太一
醪醴亦可一日一夜五升勿絶口中常含棗
核者令人受氣且生津液故也如此則胷中
上下氣脹腸胃致令得空虛空虛則和氣通
焉五神宗而助之則昇仙矣孔子家語云食
氣者神明而壽食穀者智慧而夭不食者不
死而神雜食者百疾妖邪之所鐘焉是以食
愈少者心愈開而延年益壽食愈多者心愈
塞而年愈奪也翟煒釋周傳論云悠悠九天
茫茫萬寓氣之所蒸産之所煩品物叢生迭
相大小擾擾營營爲利害所纏有生之爲乎
其猶塵粉之一毫暫浮於污池之内有國之
所域其猶芥石之一片孤寓於大衍之中是
以莊周稱四海之於天下猶壘空之在大澤
有國之於四海猶焍米之在大倉其中一世
之是非芥石之利害焉足以經於曠然之念
哉是以至人之所以輕天下細萬物也豈措
心於矯亢之觀乎直以世利無以干其胷懷
榮華無以褻其顧盼將在子靖氣潔精其貴
存眞而已矣


雲笈七籤卷之八十七


雲笈七籤卷之八十八存九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　仙籍㫖訣
　　　道生㫖
　　　　　(谷　神　子　裴　鉶　述)
鐘陵郡之西山有洪崖壇焉壇側有棲眞子
楊君知余有道詣予請述道生之宗㫖余曰
子不聽西昇經云人徒知天地萬物而不知
生之所由又曰吾與天地分一氣而治自守
根本非効衆人是知修道之士若不知生之
所由道之根本則茫茫然罔測道之來矣欲
求長生先修所生之本子能曉耶楊生曰未
悟予告曰欲曉則速具誓戒楊君再拜具詞
曰某才器瑣微行能幽晦將葷血爲滋味以
艷容爲歡娱罪根旣深神彩益濁豈三魂之
寧謐被五賊之戰爭以恍惚而暢懷極其喜
樂俄悼亡而感物過甚悲傷振蕩命門壞墮
元氣虛羸漸逼豈異尸居枯稿欲來何難骨
立鹽梅銷鑠寒暑煎熬旣非金石之身須示
風霜之鬢大患擬作微軀豈安實爲聾瞽之
徒豈覺幽玄之理步步就死兀兀不知人間
或有道高河上術入壺中霓服羽衣一遊而
縮其地脉珠幢玉節一舉而登其天門變瓦
礫於金丹改容儀於玉液造化由己修行在
心魚縱涸而重波骨雖枯而再肉伏以小子
螻蟻之命纖芥之軀昏濁無知敗亡有日忽
神鑿其竅天啓其心善達玄關志求道要慕
眞仙而汲汲如飢渴中腸陋浮世之悠悠若
煙埃滿眼欲冀希夷之質長含橐籥之間擺
去塵機冥搜眞樸推無形於恍惚見有物而
萌芽至此時則萬象空揺寸誠不撓敢匍匐
懇請誓戒深詞存歸太上之清壇靖想虛皇
之寶座仙童握節侍女焚香旣得事之證明
豈將心而猶豫疑悮氷泮端倪□流荷重德
而便頂丘山感深恩而已銘肝膈若非人妄
泄得士不傳則觸景罪殃動足受禍指陳白
日契約丹誠無任驚魂泣血之至予即告之
曰子旣誠懇如是予當語子生生所由人之
根本者男精女血旣凝有道自然而生爲水
一點今膀胱之水是其餘也水中有氣鬱鬱
然未有所著欻然感天地純陽眞精之華入
於氣而相依憑氣遂養之是謂之神神之甚
微雖得水氣養之澆漑懼氣强而見迫若水
之澆漑物之甲拆又不可以浸之浸之則其
甲即死矣仍於水中純陽眞精之華生爲二
腎也二者以應陰陽之數遂隔水擎捧其神
與氣乃得炁與腎神之靈是謂氣爲母神爲
子道幹旣育萬物成體子母旣長不可同處
須放其子之造化成其窟宅然母亦安矣神
又須物引而離其母乃借水之兩點氣如腎
之數神以陽光守而凝之然又慮水之盛兼
五行不足無以成物而假士來尅其水慮土
尅其水盡又假木來尅其土慮木尅其土盡
又假金來尅其木慮金尅其木盡又假火來
尅其金火若尅其金盡即内以水救之是謂
轉相生轉相制成物是謂人之眼眼者與天
地合體五行足矣所以眼當中黑水也次黄
土也次青木也次白金也次赤火也其事明
也五色旣成陽神乃寄光於其上是謂神光
焉眼之位屬肝者縁光明如日日出東方肝
在東方而屬木故肝藏得而管之黄庭經云
肝神龍煙字含明注云日出東方故曰含眀
神者純陽也勢長飛動如天之日月而轉動
也其眼漸上昇須照燭其外爲神之樞機而
神則合居其内而主其中神專盻其眼漸漸
不覺已離其母若眼者只要引神而離其母
後居外與神相應不可附其眼則依前不成
造化矣其氣母雖離其子終須養其子成長
安穩若中途而廢則彼此不能安矣即須假
木來生火是爲心焉使心而盛其神心之内
空方寸乃受神而居其神曰靈也故謂心爲
靈臺神是陽也心爲火焉故神得而居其内
蓋水流濕火就燥之義道書曰心爲神之都
是也所以心靈於諸藏者縁神之故非心獨
能靈焉若無神之在内則與諸臟何異但縁
心屬陽之故勢多飛動因兹便乃不得停爾
目但確然而定其神則心亦不動矣蓋須修
道習熟不然者大難不揺動其心耳其次肝
肺脾六腑五體九竅毛髮之類皆神得而造
化焉蓋取眼之規則耳即眼爲五臟之苗也
如此三九二百七十日則應陽之數極人之
體備具矣然神自離其母後更不復到本來
凝結之處蓋人漸被五味沉之而不清泠神
雖同用炁雖同行終不解却相養却相成但
相反爾今以子母相離本者蓋縁未有窟宅
諸體尚闕所以事須相離而各造化及其彼
此安穩更不相吊省豈有子母得爲順序哉
今言心爲氣馬但意到則氣到今人或偶使
氣到諸處則不解到根本從來相合處耳修
道之士不可不留意焉脾去腎近者若眼中
黑與赤遠矣足可明之其神雖都於心亦寄
位於精中養其體潤其性保其骨髓使其堅
强人之壽考神亦得乆安於人體中矣凡人
臨危險而毛髪寒堅者是神恐傷其窟宅爾
若人之暴横而死者元氣猶强而未弱還元
返本不得或爲匿鬼而憑陵於人蓋元神不
病器用不銷耗使其然也則春秋云匹夫匹
婦强死瑰魄憑依於人是焉於强死中其神
或漸耗未盡却被炁盛將去爲人則分明記
得前生事也則鮑靚記井羊祜識環之類大
約記得前生事者也童子暴横而死精氣未
散使其然爾所言精者積津氣而成若動揺
而出則神不安爲滑而决泄減耗神之用也
精之旣竭神亦耗盡微微然漸與初來相類
然心氣旣壯水氣又盛人體堅强五味薄鑠
則氣與神不相當旣而無戀求住不得欻然
而去歸空却成舊時眞精之英華附之於天
所言泄性不滅是也則禮記云骨肉化爲土
魂氣歸於天元神如主千神如臣元神旣去
千神無主國之空耳所以謂心爲帝王水氣
旣無陽氣管攝亦便散也二物旣去則人體
傾去謂死即無所知也舉世人皆爲好道修
道不知道是何物而修耶凡人好酒必知是
麴米所作凡人好色必知是西施洛甫凡人
好財必知是金玉寶貨耳且押韵從東字起
首至於法字數萬皆著切脚人盡能辨認之
唯至道一字則懵然不會或云虛無自然修
心行善竟不能知其㫖也旣不知之則向伺
門而修哉殊不知道水也在人身曰氣也所
以云道生一蓋水藏也一陰一陽謂之道蓋
水火也一陽旣去一陰亦散是不成道也人
須死矣夫天地生於道蓋浮世界耳是謂道
去則人死水干則魚終所以陰氣爲母者是
内陰之根本非外陰邪之氣也所說陽神者
是純陽之精英是元神也非五臟諸體之神
也元神能生其三魂七魄及諸體之神爾黄
庭經云腎神玄冥字育嬰注曰腎精爲子故
曰育嬰二腎之中男爲精門女爲子宫精門
旣開腎氣亦泄不獨内陽而散内陰亦竭所
以腎爲陰之都心爲陽之都凡生化先從陰
而入陽是萬物從濕而生也蓋精亦從腎中
而出其子亦從腎中而成是不離腎臟耳大
約心之元神俱借其體而共治之三魂亦助
成爾但專爲害者乃七魄三尸句外陰邪之
氣而賊身徃徃神氣多不敵則人死矣人死
則三尸七魄暢焉夫元神君也尸魄之類亦
臣耳若狡蠧之臣亂其國而迫其君也若修
養其氣壯其神則七魄三尸終不能勝壽自
長生耳夫不疾暴死者蓋脉偶然蹶澀不到
一臟其臟旣弱遂爲五行遞相尅至於火盡
陽脉絶則神去人自死矣蓋脉蹶澁不行而
阻之亦中有傷敗使其然也昔扁鵲治虢太
子病云所謂尸蹶也以陽脉下墜陰脉上爭
會閉氣而不達上有絶陽之脉下有破陰之
經絶陽之氣色氣管於脉故形濁如死狀夫
陽入支蘭臟蹶者生陰入支蘭臟蹶者死此
數事者皆五臟之中時時暴作者也良工取
之拙者疑殆信有之矣於戲目營萬象心虛
異端神被牽驅身無管攝則室家無主國邑
傾頽固其冝矣主人不修舍宇而外經營則
舍宇日有危壞矣夫人若知神之所主子母
運行則修身了達之門可見矣若無所主但
任呼吸喉中主通理臟腑消化穀氣而已終
不能還陰返陽塡補血腦又衆人之呼吸與
眞人之呼吸殊矣南華眞經云衆人之息以
喉眞人之息以踵注云從根本中來又云其
息深深此其義也豈容易哉若但信其自呼
吸未有得道哉夫一呼一吸不得神宰則不
全其呼吸耳眞人曰若神能御氣則鼻不失
息斯言至矣又能咽其津以意送之至氣海
中則直灌其靈根矣吁今之人不會神與體
彼此是非邪人能筭盡萬物而不能筭其神
與體何感而相成但記三歲之後事而三歲
已前昧無所知也若到筭歸其盡處即自見
神與體元氣配合之根由則了然無二物知
神與眞氣同體假名則一存一想歸其眞矣
此所謂深根固蒂夫復氣者復於本生之處
如周易復卦云一陽生五陰之下若還丹
之義非伏與服也其義明矣天爲受氣之始
氣是有形之根氣不得形無因而立形不得
氣無因而成二物相資乃能混合聖人知外
用之無益所以還元返本握固胎息洞明於
内調理於中取合元和之大朴不死之福庭
夫神和則可以照徹於五臟氣和則可以使
用於四胑道經云三月内視注一心守一神
則神光化生纏綿五臟凡人勞神役役無一
息駐於形中而希長生不亦遠乎若能胎息
道成精氣有主則使男子莖中無壅精婦人
臍下不結嬰萬化之用莫先乎氣至人之用
莫妙乎神虛無之中有物謂之神窈冥之中
有精謂之氣吁其神與氣來旣恍惚去無眹
兆其來也則難其去也甚易是以聖人悲痛
而惜之於戲世人何容易而驅其氣也不知
形者不可與言氣不知炁者不可與言神知
神者則資道矣易曰精炁爲物遊魂爲變變
易不節人不長生所以王母有金璫玉珮之
道軒轅行内視返本之術不可不信之吁萬
物有終而天地長久人民有死眞人長生乃
俱陰陽交感之氣矣人能守其陰陽陰陽亦
能守人矣天地不死而人自死化腐於其間
哉夫崩墻毁堞土能填之老木衰果以枝接
之破車漏船木能捕之折鼎穿釜鐵能固之
人遇衰老返神活之皆上仙成敗之言不可
不知也夫陽丹可以上昇陰丹可以輕舉陽
丹即大還之丹陰丹即是内修返本之理黄
帝問道於廣成子廣成子曰無勞爾形無揺
爾精少思寡欲可得長生夫道之最要以精
爲根以炁爲蒂經云躭養靈柯不復枯夫含
眞之道御養之術訣之在口不傳之於牋翰
也但能寂然不動感而遂通泯滅萬慮乆乆
習熟用晦而明必得道矣
　　　養生辨疑訣
　　　　　栖(　眞　子　施　吾　述)
一炁無方與時消息萬物生死共氣盛衰處
自然之間而皆不知所以然而然其所禀習
在覆載之下有形者先須知其本知其本則
末無不通修道者先須正其源正其源則流
無不應若棄其本而外求背其源以邪究雖
躐盡百家學窮諸子徒廣虛論之功終無攝
養之効得者觀之實爲自悟耳今歷觀世間
好道之流不可勝數雖知恬淡以自守全不
知恬淡之中有妙用矣雖知虛無以爲理全
不知虛無之中而無不爲矣若不知虛無恬
淡妙用之理徒委志於寂默之間妄作於形
神之外是謂無益之用非攝生之鴻漸也且
神由形住形以神留神苟外遷形亦難保抑
又服餌草木金石以固其形而不知草木金
石之性不究四時順逆之儀久而服之反傷
和氣遠不出中年之内疾害俱生使夫輕薄
之流皆謂繫風捕影不可得也翻以學者爲
不肖以眞隱爲詭道不亦傷哉或人以此事
而譏余曰吾聞學道可致長生吾自童年至
于暮齒見學道之人巳千數矣服氣絶粒者
驅役考召者清凈無欲者修仙鍊行者如斯
之流未有聞其不死者也身殁幽壤之下徒
以尸解爲名推此而論之蓋得者猶靈骨耳
非可學而得之余聞斯論不覺心愍然於内
神恍惚於外沉吟之間乃太息而應之曰觀
子向來所說實亦鄙之甚矣迷之尤矣今世
人學凡間之事猶有成與不成豈況妙本玄
深昏昏默默胡可造次而得之且大道無親
感之即應苟云靈骨無乃踈乎然夫服氣絶
粒者道家之所尚人苟得之皆有不食輕舉
之効便自言腸胃無滓立致雲霓形體獲輕
坐希鸞鶴採餌者復以毛女爲憑呼吸者又
引靈龜作證曾不知眞炁暗減胎精内枯猶
執滯理於松筠守迷端於翰墨良可嗟矣寧
不怪乎至於驅役考召之流蓋是道中之法
事研討至精窮其眞誥誠爲身外之虛名妄
矣且元和之氣非時長而有之未有此形天
地之間已有之矣經曰先天地而生即元氣
矣此身有者父母交合施其元氣元氣者眞
精矣何以明之精留於身則身生精施於人
則生人移此精氣結彼元氣彼旣成於形此
則受損耳内景經云長生至愼房中急此在
乎妙用之道元氣結之爲精矣身中之精元
氣之本能使氣一溯精移之上元下元之中
又採新氣旬日還爲精矣如彼釜熟其物則
出之更添新者迴還無窮天地不足爲乆壽
矣上元充滿百節自實老者反丁丁者反嬰
斯得上元下元我能經絡運度寬猛是則審
修我宫神仙必得不修我宫死之必尅人在
氣如魚在水沉浮東西莫不由己修鍊經時
百節盡暢炅若陽春乆乃自知若有不通及
疾病之處注意中元發火以焚之乃自通通
則愈矣心爲絳宫絳宫者赤色猶火也存心
炎火亘乎一身非特爲氣道流通抑亦銷其
邪也凡欲行氣之前但焚之一度經曰廣成
子積火焚五毒五毒五味矣五穀五味不焚
之必能壅遏氣道焚之或久令人煩熱存之
纔通即須行氣行氣之法但泯思慮任神廬
微微元氣自然遍體夫炁者百節毛孔皆自
有之能以意行之是賢臣化百姓矣何以明
炁之在身但以一丈之竹通其節以扃一頭
口向中吹之氣忽然達於筒中自有元氣相
撑而出人身中亦猶此筒思慮旣絶元氣遍
身遍身之後兀然而定其取定之術具載下
元篇中審而行之萬不失一矣
　　　下元歌
契眞之道飄颻易動不動中如有寄那知有
無可超忽去住玄機此其義
此篇調下元之訣契眞之要甚不難人自强
難飄颻猶閑暇矣能閑暇其身澄心絶想三
元俱通仙則近矣動不動者玄珠矣謂存下
元之中作一珠可彈丸許大焰焰然如動又
不動動中寄者注意於下丹田之中有炁海
使炁細細於海繞珠四合炁入足動中寄有
其珍珠矣中元注下元之珠元炁乃定定則
外炁不入内氣不出兀然與天地同和命無
涯矣天地自傾我長自然矣黄帝於赤水求
玄珠赤水則赤血矣如玄珠在於氣中求此
珠珠得必生故使罔象則無思無慮冥然之
後乃自得此珠矣欲知超忽飛昇之道切在
去機機去身存機住身死無機胷中純白自
處得失之要此其義矣
後序
沖和子云余少學道長乃尤益天下名山靡
不尋覽躋危躡險敢憚乎勞意有殊觀不遠
千里乙未歲步青城之燕谷幽邃百里松蘿
上蔽於天偶逐樵人步入石窟窟内有眞人
云姓李氏不知何許人也垂髮過腰姿容氷
雪余再拜之怡怡如矣良久問從何而來余
因述誠素願處機履之傍天幸見録俄經四
十三載忽授三元之術如訣修之俾晝作夜
一紀之後徃徃自飛玄之又玄難於數載受
之者可三十一年傳傳非其人灾罰可見行
此道者五辛陳臭並宜損之損之在漸不宜
頓矣一年之後氣道充實自不食矣其大要
在乎泯機機絶則炁不召而至不謀而成躬
自行之一一神効今爲注解庶無後迷高尚
之徒幸祕斯訣矣



雲笈七籤卷之八十八















雲笈七籤卷之八十九存十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　諸眞語論
　　　經告
安非告曰衝風繁激將不能伐君之正性絶
飈勃鬱焉能迴巳之清淳爾乃空沖自吟虛
心待神營攝百絶栖澄至眞當使憂累靡干
於玄宅哀念莫撓於絳津
太上曰高才英秀惟酒是耽麴蘖薰心性情
顚倒破壞十善興隆十惡四達旣荒六通亦
塞
天尊曰一切衆生乆習顚倒心想雜亂隨逐
諸塵捨一取一無暫休止猶如猿猴遊於林
澤跳躑奔趨不可禁止是諸凡夫心性亦爾
遊五欲林在六根澤縱逸騰躍不可拘制
又曰人情難制猶如風中堅幡飄飄不止或
思作僞以邀名譽定志經云人旣受納有形
形染六情六情一染動之弊穢惑於所有昧
於所無世務因縁以此而發招引罪垢歷世
彌積輪迴於三界漂浪而忘返流轉於五道
長淪而弗悟嬰痾抱痛不能自和馳神惶悸
惟罪是履
太上曰天之道利而不害聖人之道爲而不
爭故與時爭之者昌與人爭之者亡是以有
兵甲而無所陳之以其不爭夫不祥者人之
所不爭垢辱者人之所不欲能受人所不欲
則足矣
妙眞經曰視過其目明不居聽過其耳精泄
漏愛過其心神出去常於欲事汲汲據爲利
動者惕惕懼結連黨友以自助者非眞也
又曰罪莫大於淫禍莫大於貪咎莫大於僭
此三者禍之車也小則亡身大則殘家
道言吉凶禍福窈冥中來其灾禍也非富貴
者請而可避其榮盛也非貧賤者欲而可得
蓋修福則善應爲惡則禍來
天尊曰氣不可極數難可窮死而復生幽而
復明天地運轉如車之輪人之不滅如影隨
形故難終也
妙林經曰夫有爲生死衆生漂浪如虛中雲
如空中色如谷中響如水中月如鑑中象如
熱中炎如電中火如聾中聽如盲中視如啞
中言如二頭鶴如三足鷄如龜中毛如兎中
角如是無明貪著愛見生死之本亦復如是
必竟皆空不可論說譬如燈滅不可尋求生
死本空亦復如是如大猛火如四毒蛇不可
親近生死之法亦復如是
天尊告聖行眞士曰若復有人於諸法中生
有見心捨於穢上求三清樂捨衆生身求眞
道相欲斷煩惱而入無爲求離諸見乃得寂
滅如是等相我說此人名大邪見譬愚人畏
於大地而欲走避所至之處不離大地衆生
亦耳畏生死身疾捨三界有心厭離所得之
身不離生死如是衆生未能見法求眞道相
深實可哀眞道相者名爲不作無起無滅非
有非無非常非斷非大非小非色非心體如
此名爲修習眞道正行
又告聖行眞士曰世間衆生無明重暗眞道
在身莫能覩見譬如愚人東西馳走求覓空
色而不能知即色是空一切世間亦復如是
心性馳走欲求眞道不知身心即是眞道又
寶瑞降之有千善則後代神眞有二千善則
爲聖眞仙將吏有三千善則爲聖眞仙曹掾
有四千善則爲天下師聖眞仙主統有五千
善則爲聖眞仙魁師有六千善則爲聖眞仙
卿大夫有七千善則爲聖眞仙公王有八千
善則爲聖眞仙皇帝有九千善則爲元始五
帝君有萬善則爲太上玉皇帝元君曰萬善
之基亦在三業十善相生至於萬善行善益
筭行惡奪筭賞善罰惡各有職司報應之理
毫分無失長生之本惟善爲基也專精養神
不爲物雜謂之清反神服氣安而不動謂之
靜忘念以定志修身以安神寶氣以存精思
慮兼忘冥想内視則身神並一身神並一則
近眞矣
道曰凡人遇我以禍者我當以福徃是故福
氣常至此害之氣重徙還在於彼此道者之
行也徐來勒問曰何謂兼忘高玄眞人曰一
切凡夫從煙煴之際起愚癡染著諸有雖積
功勤不能無滯故使備定除其有滯有滯雖
凈猶滯於空空有雙凈故曰兼忘是故名初
入正觀之相
盟威經云道無不在在師爲師在經爲經不
離中也寶玄經云裁制偏邪同歸中正能返
流末還至本源源即道也道無形狀假言象
以爲津旣言沖用用實無物
三皇經曰天下無常豈有堅固者故急當厭
遠之求索自然以脫身耳又曰萬物無有常
成者皆不乆完三光永明天地常昭然
黄老玄示經曰道者不可以言傳欲使學者
述書以相授然可得聞也夫善述事者必通
其言善言詞者必通其意其意若通道可得
也夫天地之初知其無眹也入於虛無者知
其有實也故云其以成法其初始終也是以
聖人見有書即知其本無書也聞其言即知
其出無言也見書知言聞言知意知意即知
道也知道即知其可以書傳也故眞人以神
聽聽可尊也聖人以身教教可珍也
太上告王母曰夫人受天地之氣生氣之來
也謂之精精之媾也謂之靈靈之變化之謂
神神之化也之謂魂隨魂徃來之謂識隨魂
出入之謂魄主管精魄之謂心心有所從之
謂情情有所屬之謂意意有所措之謂志志
有所憶之謂思思而遠慕之謂慮慮而用事
之謂智智者盡此諸見者也夫性者靜也氣
者動也動靜如一内外和順非至人安能措
心於此哉術藏於内隨務應變法設於外適
時御民民用其道而不知其數者術也懸教
設令以示民者法也變萬物而見其象術化
萬民而不見其形故天以氣爲靈王以術爲
神
四等智慧觀身經云夫道者要在行合冥科
積善内足然後始涉大道之境界若自不能
皆爲徒勞於風塵耳無益生命之修短也道
在我不由彼惟慈惟愛惟善惟忍能行此四
等乃與道爲鄰耳
老君戒經云惡人者胎於醨薄之精形於芻
狗之類魂微魄盛尸毒滿腹人面蟲心體性
狼敵嫉妒蛆蠣常懷陰賊壞成作敗言則噭
噭自遇如玉遇人如土陽推鬼黠不計殃咎
昔有一人不念居業專行偷盜入大臣家此
人夜作狗形旣到其家值其大建功德吾時
見此偷徒作狗形吾即叱之令長作狗使常
啣巨石還此大臣家積以爲山盟威經云溼
犯内外逼掠非偶翻覆陰陽公私戚屬烝通
奸狡異類妖交本行經云昔有國王元慶放
心於愛欲之門值劫運終寄胎於洪氏之胞
上天以其先身好色故轉爲女子遂其先好
也
太平經云何謂爲多言然一言而致大凶是
爲上多言人也一言而致辱是爲中多言人
也一言而見窮是爲下多言人也夫古今聖
賢也出文辭滿天地之間尚苦其少有不及
者故災害不絶後生賢聖復重言之天下以
爲法不敢厭其言也故言而除害者常苦其
少是以善言無多惡言無少故古之聖人將
言也皆思之聖心出而成經置爲人法愚者
出言爲身災害還以自傷
眞誥曰夫百思纏胷寒熱破神營此官務當
此風塵口言吉凶之會身扉得失之門衆憂
若是萬慮若此雖有眞心固不爲篤抱道不
行握寶不用而自然望頭不白者亦希聞也
在官無事夷眞内鍊紛錯不穢其聦明爭競
不交於心胷此道之在官也
太清中經云愼無賣吾以求寶也愼無傳吾
非其人也愼無閉吾絶其學也傳吾學者昌
閉塞吾學者雖獨行之必遇天殃傳吾道者
當法則天地江河淮海法則天地者何等不
生何等不成法則江河淮海者何水不流何
川不行
西昇經云欲者凶害之根也氣者天地之元
也莫知其根莫識其元是故聖人欲入氣以
輔其身
洞神誡身保命篇云黄帝曰聖人保命之最
莫上於身心利害身心豈過於善惡善惡所
起本於心心法不住攀縁是用所縁者名曰
境界能縁者名之曰心故萬品所起莫過於
心萌於心者名曰行業行業所操名曰善惡
故縱欲爲惡息貪爲善善者能爲濟俗出塵
之益惡者必作敗德染穢之資故聖人知無
形而用者心也形不自運者身也然心不託
於身則不能顯班借用身不藉於民則亡滅
不起故身心體異而理符致用萬善而趨一
故能表裏爲用動靜相持身無獨徃爲心所
使心法不凈惟欲攀縁身量無涯納行不息
故心爲凡聖之根身爲苦樂之聚聖人知患
生於心愆必由巳是以清心除患潔志消愆
凡俗之流其即不然肆情縱欲不知欲出於
心侮慢矜奢不知慢生於己情騁愚暴不顧
其身故以禍難所階由之不識危亡自此日
用不知故聖逹愍愚而垂教也
雲笈七籤卷之八十九









雲笈七籤卷之九十存十一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　七部語要
　　　連珠(凡六十五首)
神靜而心和心和而形全神躁則心蕩心蕩
則形傷將全其形先在理神故恬和養神則
自安於内清虛棲心則不誘於外也
七竅者精神之户牖也志氣者五臟之使候
也耳目誘於聲色鼻口悅於芳味肌體之於
安適其情一也則精神馳鶩而不守志氣縻
於趣捨則五臟滔蕩而不安嗜欲連綿於外
心腑壅塞於内曼衍於荒淫之波留連於是
非之境而不敗德傷生者蓋亦寡矣
人之禀氣必有情性性之所感者情也情之
所安者慾也情出於性而情違性欲由於情
而欲害情情之傷性性之妨情猶煙氷之與
水火也煙生於火而煙鬱火氷生於水而氷
遏水故煙微而火盛氷泮而水通性貞則情
銷情熾則性滅夫明者刳情以遣累約欲以
守貞食足以充虛接氣衣足以蓋形御寒美
麗之華不以滑性哀樂之感不以亂神處於
止足之泉立於無害之岸此全性之道也
海蚌未剖則明珠不顯崑竹未斷則鳳音不
彰情性未鍊則神明不發譬諸金木金性包
水木性藏火故鍊金則水出鑚木而火生人
能務學鑚鍊其性則才慧發矣
吴竿質勁非筈羽而不美越劒性利非淬礪
而不銛人性懷慧非積學而不成人不涉學
猶心之聾盲不知遠近祈明師以放心術性
之蔽也
奕秋通國之善奕也當奕之思有吹笙過者
乍而聽之則奕敗矣非奕道暴敗情有暫闇
笙滑之也𨽻首天下之善筭也有鳴鴻過者
彎弧掇之將發未發之間問以三五則不知
也非三五難筭意有暴昧鴻亂之也奕秋之
奕𨽻首之筭窮微盡數非有差也然而心在
笙鴻而奕敗筭撓者是心不專一遊情外務
也
瞽無目而耳不可以察專於聽也鱉無耳而
目不可以聞專於視也瞽鱉之微而聽察聦
明審者用心一也
善者行之不可斯須離可離非善也人之須
善猶首之須冠足之待履首不加冠是越類
也行不躡履是夷民也今處顯而修善在隱
而爲非是清旦冠履而昏夜倮跣也
蘧瑗不以昏行變節顏迴不以夜浴改容句
踐拘於石室君臣之禮不替冀缺耕於坰野
夫婦之敬不虧斯皆愼乎隱微枕善而居不
以視之不見而移其心聽之不聞而變其情
故居室如見賓入虛如有人
昧暗之事未有幽而不顯昏惑而行未有隱
而不彰修操於明行勃於幽以爲人不知也
若人不知則鬼神知之鬼神已知之而云不
知是盜鐘掩耳之智也
若身常居善則内無憂慮外無畏懼獨立不
慚影獨寢不媿衾上可以接神明下可以固
人倫德被幽明慶祥臻集
仁愛附人堅於金石金石可銷而仁愛不離
則太王居邠而人隨之也
水性冝冷而有華陽温泉猶曰水冷冷者多
也火性冝熱而有蕭丘寒焰猶曰火熱熱者
多也迅風揚波高下相臨山隆谷窪差以尋
常較而望之猶曰水平舉大體也
智者作法愚者制焉賢者更禮不肖者拘焉
拘禮之人不足以言專制法之士不足以論
理若握一世之法以傳百世之人猶以一衣
擬寒暑一藥治㾹瘕也若載一時之禮以誹
無窮之俗是刻舟而求劒守株而待兔故制
法者爲理之所由而非所以爲治也拘禮者
成化之所宗而非所以成化也成化之宗在
於隨時爲治之本在於因世未有不因世而
欲治不隨時而成化也
言以譯理理爲言本名以訂實實爲名源有
理無言則理不可明有實無名則實不可辯
理由言明而言非理也實由名辯而名非實
也故明者論言以尋理不遺理而著言執名
以責實不棄實而存名是乃言理兼通名實
俱正
靈氣謂之神休氣謂之鬼煩氣謂之蟲豸雜
氣謂之禽獸姦氣謂之精邪氣之濁者愚癡
凶虐氣之剛者高嚴壯健氣之柔者仁慈敦
篤所以君子行正氣小人行邪氣
萬善之要者道德孝慈功能也萬惡之要者
反道背德凶逆賊殺也若乃强然之善者天
亦福之自然之善者即可知也若乃强然之
惡者天亦禍之自然之惡者即可知也但有
爲小善者勿爲無福爲小惡者勿爲無禍小
善者如九層之臺起於累土千里之行起於
足下爲一善以至於萬善一一而皆有福應
旣萬善功滿乃爲九天大帝爲小惡者如積
小以成大從微至著爲一惡以至於萬惡一
一而皆有禍應旣萬惡業滿乃爲薜荔獄囚
衆永無原放之期也
形者氣之聚也氣虛則形羸神者精之成也
精虛則神悴形者人也爲萬物之最靈神者
生也是天地之大德最靈者是萬物之首大
德者爲天地之宗萬物以停育爲先天地以
清凈是務故君子養其形而愛其神敬其身
而重其生莫不禀於自然從於自在不過勞
其形不妄役其神
形者生之具神者生之本形不得神不能自
生神不得形不能自成形神更相生更相成
形神合同可以長乆形者神之舍也神之主
也主人安靜神即居之主人躁動神即去之
神之無形難以自固形之無神難以自駐若
是形神相親則表裏俱濟
夫人只知養形不知養神不知愛神只知愛
身殊不知形者載神之車也神去即人死車
敗則馬奔自然之至理也
若乃養其身愛其神自合於至眞除其好去
其躁自合於大道則有神有餘而形不足者
亦有形有餘而神不足者神有餘者貴也形
有餘者賤也假如石韞玉而山輝水有珠而
川媚乃知形有神而遂靈神有靈而乃聖是
以庖犧女媧神農夏後蛇身人面牛頭虎足
雖非有人之狀而有大聖之德也
陰陽粹靈胎化而成乃成乃生乃性乃情所
以性者陽也情者陰也性者靜也情者動也
性有愚智情有利欲性者仁義禮智信也情
者喜怒哀懼好惡欲也
夫清凈恬和人之性也恩寵愛惡人之情也
凡人不能愛其性不能惡其情不知濁亂躁
競多傷其性悲哀離别多傷其情故聖人云
順物者物亦順之逆物者物亦逆之不失物
之性情乃自然性情之道者也
理好憎之情則愛弗近也和喜怒之性則怨
弗犯也故喜怒亂氣嗜欲傷性性之相近習
以之遠如水性欲清泥沙污之人性欲平嗜
欲害之與性相害不可兩立一起一廢不可
俱興故聖人損慾而從其性也性同者相善
情同者相成扶其情者害其神爲其賢者困
其性若是無其能者無所求也無其能者唯
聖人耳
夫生死之道弘之在人生死常也確乎在天
但禀以自然則生死之道無可而無不可也
或未生而已死或已死而重生或不可以生
而生或不可以死而死或可以死而不死或
可以生而不生或有生而不如無生或惜死
而所以致死是以致死之地則生致生之地
則死或爲知而不可以死或爲時而不可以
生或云勞我以生生者好物也不可惡其生
或云休我以死死者惡物也不可好其死凡
人心非不好其生不能全其生非不惡其死
不能遠其死
草木反者帶甲而生鳥獸馴者守節而死經
冬之草覆而不死在廩之粟積而不生一漑
之苗死必在後有蠹之木死必在前卵生者
輕清生必在前胎生者重濁生必在後草生
在英木生在心及草木之死也乃英心而無
異鳥生乃在天獸生乃在地及鳥獸之死也
乃天地以同歸
晴空之中有蠓蚋者因雨而生見陽而死朽
壤之上有菌芝者生於朝死於夜則知生者
死之根死者生之根
天之道利而不害聖人之道爲而不爭故與
時爭者昌與人爭者亡是以雖有甲兵無所
陳之者以其不爭也
夫不祥者人所不爭垢辱者人所不欲能受
人所不欲者則足矣得人之所不爭者則寧
矣制生殺者天也順性命者人也非逆天者
勿殺也非逆人者勿伐也故王法當殺而不
殺縱天賊當活而不活殺天德爲政如是使
後世攸長
君子之立身以玄德爲父以神明爲母清凈
爲師太和爲友爲虎爲龍與天地同終爲玄
爲黙與道窮極非時不動非和不言圖難爲
易治之於根本絶之於末也
爲善者自賞造惡者自刑故不爭無不勝不
言無不應者也
尚爭貴武威勢流行名蓋天下殘委忠信伐
紀滅理與善爲怨與鬼爲仇與惡爲友飲食
重味多積珍寶此爲揚禍之人危亡之大數
故名在青雲之上身居黄泉之下矣
執道德之要固存亡之機無爲事主無爲事
師寂若無人至於無爲定安危之始明去就
之理是可全身去危離咎終不起殆也
口舌者禍患之宫危亡之府語言者大命之
所屬刑禍之所部也言出患入言失身亡故
聖入當言而懼發言而憂常如臨危履氷以
大居小以富居貧處盛卑之谷遊大賤之淵
微爲之本寡爲之根恐懼爲之宅憂畏爲之
門
福者禍之先利者害之源治者亂之本存者
亡之根上德之君質而不文不視不聽而抱
其玄無心無意若未生焉執守虛無而因自
然原道德之意揆天地之情禍莫大於死福
莫大於生是以有名之名喪我之橐無名之
名養我之宅有貨之貨喪我之賊無貨之貨
養我之福
罪莫大於淫禍莫大於貪咎莫大於僭此三
者禍之車小則危身大則殘家
天下有富貴者三貴莫大於無罪樂莫大於
無憂富莫大於知足知足之爲足天道之禄
不知足之爲止害乃及已
五色重而天下爽珠玉貴而天下勞幣帛通
而天下傾是故五色者䧟目之錐五音者塞
耳之錐五味者截舌之斧
言者萬神之機關非言無以序形非言無以
暢聲非言無以序眞非言無以化人言者矚
玄覩之像非言何以序人言聲而相須形響
而共俱
大德者受天下之大惡大仁者受天下之大
辱能受天下之大惡故能食天下之尊禄能
受天下之大辱故能爲天下之獨貴奔想飛
馳迅於遊鳥荒動滯固給(疑給作急)若兩絞
膠附素踈壞之若流慾風速發色火亦然嬰
發猛虎惡光莫當欲之氣移不滑其族放散
無常解目染著累色至玄亦不有足釣魚不
餌網而不繒戈而不繳鉞而不煞雖爲柯鋒
而心不施有道者處之有德者居之虎兕措
爪而無所慮鬼神同群而無所懼玃鳥鸚鴿
不相畏恐狸犬兎鼠不相避忤故君子自處
不群不黨不曜不動不利不害常守靜不移
故成君子也
任重唯重其重必累居藏不藏其藏必涌好
淫與溼其淫唯昏好帛與帛終亡乃止凌謀
不生攝亦俱然故攝心者若仰中著止意者
若以盜凌晝夜怵怵憂道不行是以道人憂
道不憂貧憂行不憂身
處惡不壞居穢不塵在弱不諍臨亭不望期
謂志業之行可獨修之道者是故不行而知
不取而取故曰取
其味甘焉和而謂養其藥善焉衆和乃醫其
疾徒焉先後乃所其佃作焉日足獲矣故累
足成步著備成德接下舉高敷德以正截他
不修勤於三道三道訖備通天達道是故太
初降於太始太始降於太素崇正匠者其萬
備也鐘鼓鳴乎非手不聲水中有像非質不
映川谷有神不呼不返朴中有器非匠不崇
子有長質非功不苗故道加一切　　從氣
滿太虛隨前降對有之以有無之以無道德
圓入不拘一切衆生假明而見其物假聲以
聽其音非謂聽見之所能因前而有之故道
人修於假明之明習於假聲之聲故能聽見
而不可彰體於未言之言知於未聲之聲故
辯言而可極是故眞人所爲處異所造者返
何以故蓋知天道無親唯與善人
養蠶貴葉功乃就之養神貴道眞乃可登貴
本尚末上下通達敬根重枝天道可爲存母
得子可保終始珍道保身大道可因守黙不
移故能廣載執直不曲故能道長本法無也
質眞若渝抱一化元存元以通其道守本以
致其子故善道者吉審巳者達察過者泰忖
短者思齊賢哲貪高進務先活是以眞人常
以守一遜過攘而無臂動而不揺高而不貴
故能常貴
飾兵者不祥之器嚴觀者無厭之至假使戰
勝何益乎命是以有道者貴於廉無道者貴
於貪國貪則民病好兵則民殘民殘者無道
之極也
去不修之道故能長生絶自聖之力故能無
極祛外來之知故能發大慧之慧任自然之
德故能合大德之德是以進可進之進去可
發之發以斯之業故能果耳
質眞者德著德者眞積行者達和氣者聖不
行而知不見而明故曰他心力也是以道人
行於不足故能有足處下不讓故能成高夫
欲興太山之功要須寬居乃得成高爲太極
之道要須廣德乃能達道故眞人自卑下細
以致標遠
金處鑛礫性同内殊兩人同名形性心别狼
彘貪侣所求趣異故安危心殊所類各别
水之無味萬用崇之土之無氣廣載生物故
無味爲味無氣爲氣故成氣味處下居德能
爲不失
累絲至疋累土至山累業至聖累靈至眞故
萬里之涉累足乃達雲海中漂明行自悅敦
樸易匠是盈是顯沖而不厭和而不嗄正道
易興而人反是
氣盈於内彌耀於外周流表裏津及百節六
甲錯形流灌丹元敷道廣成無極太康少而
不老昏而不耄或先於人或遊太極無形無
色非品而利成之不居故能大成
伴豕而爲群徒遊天下伴羔而爲黨交行野
路去留無趣生死無在愚惡侣行通於天聖
無隱無伏皆至神眀故眞人治身不淫不弊
絶荒閑原鍊神守一赤子安寧保國常道也
禾穡邪外非種同茂青苗共逸無可分别銀
鍮鑞錫同室而藏遺不識任意之流無可分
别唯有審顧之士乃可了耳是以眞人審匠
投身而無有悮顧比學士而師事之何以故
非其審者氷湯同爨莫有全之審己擇交而
無漏敗
其日莫宵長明不殆其月莫虧長登景曜刼
運到滅墜會而没是以道人託而不乆功而
不處自容自受正氣不離
道成四生廣育萬物性入萬類因人成器明
行者器貪餌者絶是以道生一德生二人生
三故天生萬物以人爲貴人能知貴可以成
器若不知貴雜生其精識斯理者大通無極
夫眞人者不爲而功高不拔而德集聲而不
答動而不揺五彩加形不以曜其目五甘入
口不以爽其味故心流速於飛電馳想急於
風雲是故折心不在嚴刑絶味不在五甘故
去而不爲天道階津矣
萬嶮之途因路而達珠羅之服因針而成故
學道君子非路而同趣異居而同心是以道
不同不相爲謀非其同行之路殊而心見異
故以非同之同也
石利傷腰鐵利傷身寶利傷命心利傷性夫
惟傷者善或競兹異厲必申故割利去傷道
必附將舉下取中氣必充養無階之期大願
果常積在元氣而布和大康無英公子善舉
朱場由除煩結累心道梁會我無邊是乃無
傷
眞人散玉華以却穢金仙散日精以拂塵八
素虛映以讃靈三元命仙以運冥明氣九迴
神精八纏若能夷遐心於牀室思神顔於自
然招靈景之幽華榮朽老以長存
雲笈七籤卷之九十










雲笈七籤卷之九十一以一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　　七部名數要記
　　　　九守(凡九篇)
守和第一
老君曰天地未形窅窅冥冥渾而爲一自然
清澄凝濁爲地清微爲天離爲四時分爲陰
陽精氣爲人煩氣爲蟲剛柔相成萬物乃生
精神本乎天骨骼根乎地精神入其門骨骼
反其根我尚何存故聖人法天順地不拘於
俗不誘於人以天爲父以地爲母陰陽爲綱
四時爲紀天靜以清地定以寧萬物失者死
順者生故靜寞者神明之宅也虛無者道之
所居也夫精神所受於天也而骨骼所稟於
地也故曰一生二二生三三生萬物萬物負
陰而抱陽沖氣以爲和故貴在守和
守神第二
老君曰人之受天地變化而生也一月而膏
二月而胞三月而胚四月而胎五月而筋六
月而骨七月而成八月而動九月而躁十月
而生形體以成五臟乃形肺主鼻腎主耳心
主舌肝主眼外爲表中爲裏頭之圓以法天
足之方以象地天有四時五行九星三百六
十日人有四支五臟九竅三百六十節天有
風雨寒暑而人有興居喜怒膽爲雲肺爲氣
脾爲風腎爲電肝爲雷以與天地相比類而
人之心爲主耳目者日月也血氣者風雨也
日月失其行薄蝕無光風雨非其時毁折生
災五星失其度郡受其殃天地之道至闊且
大尚猶節其章光愛其神明人之耳目何能
久勞而不息人之精神何能馳騁而不乏是
故聖人内守而不失
守氣第三
夫血氣者人之華也五臟者人之精也血氣
專乎内而不越外則胷腹充而嗜欲寡嗜欲
寡即耳目精而視聽明五臟能屬於心而無
離即氣意勝而行不僻精神盛而氣不散以
聽無不聞以視無不見以爲無不成患禍無
由入邪氣不能襲故所求多者所得少所見
大者所知小夫孔竅者精神之户牖也氣意
者五臟之使候也故耳目淫於聲色則五臟
揺動而不定血氣淫蕩而不休精神馳騁而
不守禍福之至雖如丘山無由識之矣故聖
人愛而弗越誠使其耳目清明玄達無所誘
慕氣意虛無和靜而少嗜慾五臟便利精神
内守形體不越即觀乎徃世之外來事之内
禍福之間何足見也故其出彌遠者其知彌
少以言精神之不可使外淫也故五色亂目
使目不眀五音入耳使耳不聰五味亂口使
口厲爽趨舍滑心使性飛颺故嗜欲使人之
氣衰殺好憎使人之心勞倦疾至即志氣日
耗也夫人所以不能終其天年者以其生生
之謂也夫唯無以生爲者即所以長得生也
天地運而相通萬物緫而爲一能知一即無
一之不知也不能知一即無一之能知也吾
處天下亦爲一物而物亦物也物之與物何
以相物欲生不可事也憎死不可辭也賤之
不可憎也貴之不可喜也自其資而寧之弗
敢極也敢極即失至樂矣
老君曰所謂聖人者因時而安其位當世而
樂其業夫哀樂者德之邪也好憎者心之累
也喜怒者道之過也故其生也天行其死也
物化靜即與陰合德動即與陽同波故心者
形之主也神者心之寶也形勞而不休即蹙
精用而不已即竭是故聖人尊之弗敢越以
無應有必究其理以虛受實必窮其節恬愉
虛靜以終其命無所踈無所親抱德養和以
順於天與道爲際與德爲鄰不爲福始不爲
禍先死生無變於巳故曰至人即神以求無
不得也即神以爲無不成也
守仁第四
老君曰輕天下即神無累細萬物即心不惑
齊死生即意不懾同變化即明不眩夫至人
倚不立之柱行無關之途禀不端之府學不
死之師無徃而不遂無至而不通屈伸俯仰
抱命而行宛轉禍福利害不足以患心夫爲
義者可迫以仁而不可劫以兵可止以義而
不可懸以利君子義死不可以富貴留故爲
仁義者不可以死亡恐也況於無爲者乎無
爲即無累無累之人以天下爲量夫上觀至
人之論源道德之意以考世俗之行乃足薄
也
守簡第五
老君曰尊勢厚利人之所貪也比之身即賤
故聖人食足以充虛接氣衣足以蓋形蔽寒
適情辭餘不貪多積清目不視靜耳不聽閉
口不言委心不慮棄聰明反泰一休精神去
知故無好無憎是爲大通除穢去累莫若未
始出其宗何爲而不成故知養生之和者即
不可懸以利通乎外内之府者不可誘以勢
無外之外至大無内之内至貴能知大貴何
徃而不遂也
守易第六
老君曰古之道者理情性治心術養以和持
以適樂道而忘賤安德而忘貧性有弗欲而
不拘心有弗樂而不有無益於情者不以累
德不便於性者不以滑和縱身肆意度制可
以爲天下儀量腹而食度形而衣容身而游
適情而行餘天下而弗有委萬物而弗利豈
爲貴賤貧富失其性命哉若然可謂能體道
矣
守清第七
老君曰人所受形於天者耳目之於聲色也
口鼻之於芳臭也肌膚之於寒温也其情一
也或以死或以生或爲君子或爲小人其所
以爲制者異也神者知之源也神清即知明
知者心之府也知公即心平人莫鑒於流水
而鑒於澄水者以其清且凈也故神清意平
乃能制物之情故用者必假之於弗用也夫
鑒明者塵垢弗污染也神清者嗜欲弗躭著
也故心有所至神旣然之反之於虛即消爍
滅息矣此聖人之游也故治天下者必達性
命之情而後可已
老君曰夫所謂聖人者適情而已量腹而食
度形而衣節乎巳而貪汙之心無由生故能
有天下者必無以天下爲者也能有名譽者
必不以趨行求者也誠達乎性命之情仁義
自付若夫神無所奄心無所載通同修達澹
然無事勢利不能誘也聲色不能淫也辯者
不能說也知者不能動也勇者不能恐也此
乃眞人之道也夫生生者不死化物者不化
不達乎此雖知統天地明照日月辯解連環
澤潤金石猶無益於天下故聖人不失所守
老君曰靜漠恬淡所以養生也和愉虛無所
以處德也外不亂内即性得其宜靜不動和
即得安其位養生以安世抱德以終年可謂
能體道矣若然者血脉無鬱墐五臟無積氣
禍福弗能撓滑毁譽弗能塵累非有其世孰
能濟焉有其人不待時身猶不能脫又況無
道乎夫目察秋毫之末者耳不聞雷霆之聲
耳調玉石之音者目不見太山之峻故小有
所志者必大有所忘今萬物之來擢拔吾性
倦苦吾情精若泉源雖欲勿衰其可得耶今
盆水清之終日不能見塵暖濁之不過一撓
即不能見方圓之象精神難清而易濁猶盆
水也
老君曰上聖法天其次尚賢其下任臣任臣
者危亡之道也尚賢者疑惑之源也法天者
治天地之道虛靜爲主虛無不受靜無不待
知虛靜之道乃能終始故聖人以靜爲治以
動爲亂故曰勿惑勿攖萬物將自清勿驚勿
駭萬物將自理謂之天道
守盈第八
老君曰天子公侯以天下一國爲家以萬物
爲稽懷天下之有萬物之多即氣實而志驕
大者用兵侵伐小者居傲凌下用心奢廣譬
猶飄風暴雨不可長久是以聖人以道損之
執一無爲不損沖氣見小守柔退而無爲法
於江海江海弗爲百川自歸故能成其大聖
人弗强萬兆自歸故能成其王爲天下牝故
能不死人自愛故能成其貴萬乘之勢以萬
物爲功名權任至重不可以自輕自輕則功
名不成天之道大以小成多以少生故聖人
以道蒞天下柔弱微妙者見小也儉嗇損缺
者見少也見小故能成其大見少故能成其
美也天之道抑高舉下損有餘奉不足江海
處地之不足故天下歸之奉之聖人卑謙清
凈辭讓者見下也虛心無爲者見不足也見
下者故能致其高見不足者故能成其賢跂
者不立矜者不長强梁者死滿溢者亡飄風
驟雨不終日小谷不能須臾盈飄風驟雨行
强梁之氣故不能久而滅小谷處强梁之地
故不得不奪是以聖人執雌牝去此奢泰不
敢行强梁之氣執雌牝故能立其雄不敢奢
泰故能長久也
老君曰天道極即盈盈即損日月是也故聖
人保沖氣不敢自滿日進以牝功德不衰天
道自然也人之情性皆好高而惡下好得而
惡亡好利而惡病好尊而惡卑賤衆人爲之
故弗能成執之故弗能得是以聖人法天弗
爲而成不執即得與人同情而異道故能長
久故三皇五帝有戒之器命曰侑巵其沖即
正其盈即覆夫物盛即衰日中則移月滿則
虧樂終而悲是故聰明俊智守以愚多聞博
辯守以儉武勇驍力守以畏貴富廣大守以
狹德施天下守以讓此五者先王之所以守
天下也服此道者不欲盈夫唯不盈是以能
弊不新成
守弱第九
老君曰聖人與陰俱閉與陽俱開能至於無
樂也即無不樂也即至樂極矣是以内樂外
不樂以樂内者也故有以自樂也即至貴乎
天下所以然者因天下而爲天下也天下之
要不在於彼而在於我不在於人而在於身
身得即萬物備矣故達於心術之論者即嗜
欲好憎外矣是故無所喜無所怒無所樂無
所苦萬物玄同無非無是故士有一定之論
女有不易之行不待勢而尊不須財而富不
須力而强不利財貨不貪勢名不以貴爲安
不以賤爲危形神氣志各居其宜夫形者生
之舍也氣者生之元也神者生之制也一失
其位即三者傷矣故以神爲主者形從而利
以形爲制者神從而害貪驕多欲之人冥乎
勢利誘慕乎名位幾以過人之智立高於世
即精神日耗以遠久溼而不還形閉口距即
無由入矣是以時有盲妄之患夫精神氣志
者靜而日充以壯躁而日耗以老是故聖人
持養其神和弱其氣平夷其形而與道沈浮
如此則萬物之化無不偶也百事之變無不
應也
老君曰所謂眞人者性合乎道者也故有若
無實若虛治其内不知其外明白入素無爲
而復樸體性抱神以遊天地之間芒然彷徉
塵埃之外逍遥無事之業機械知巧弗載於
心審於無假不與物遷見事之化而守其宗
心意專於内通遠歸於一居不知所爲行不
知所之弗學而知弗視而見弗爲而成弗治
而辨感而應迫而動不得已而用如光之不
耀如景之不炎以道爲循有待而然廓然而
虛清靜而無爲以死生爲一化以萬異爲一
方有精而弗使有神而弗行守大渾之樸立
至精之中其寢不夢其知不萌其動無形其
靜無體存而若亡生而若死出入無間役使
鬼神所以能假乎道者也使神陽達而不失
於充日夜無陰而與物爲春即是合而生時
於心者也故形有靡而神未嘗化以不化應
化千變萬化千變萬轉而未始有極化者復
歸於無形者也不化者與天地俱生者也故
生者未嘗其生化者未嘗其化此眞人之游
也純粹素樸之道矣
　　　十三虛無
老君曰生從十三虛無清靜微寡柔弱卑頓
時和嗇
一曰遺形忘體恬然若無謂之虛
二曰損心棄意廢僞去欲謂之無
三曰專精積神不與物雜謂之清
四曰反神服氣安而不動謂之靜
五曰深居閑處功名不顯謂之微
六曰去妻離子獨與道遊謂之寡
七曰呼吸中和滑澤細微謂之柔
八曰緩形從體以奉百事謂之弱
九曰憎惡尊榮安貧樂辱謂之卑
十曰遁盈逃滿衣食麤踈謂之損
十一曰靜作隨陽應變却邪謂之時
十二曰不飢不渴不寒不暑不喜不怒不哀
不樂不疾不遲謂之和
十三曰愛視愛聽愛言愛慮堅固不費精神
内守謂之嗇
　　　七報
眞人曰負陰抱陽因縁各異捨死得生果報
不同爲善善至爲惡惡來如影隨形毫分無
謬善惡多端福報難數大而言之其標有七
一者先身施功布德救度一切今身所行與
先不異必得化生福堂超過八難受人之慶
天報自然
二者先身好學志合神仙崇奉玄科敬信靈
文念善改惡立行入眞今身所行與先不異
得接帝皇名書紫簡上昇玉晨
三者先身樂道不憚苦寒隨師執役唯勞爲
先飢渴務効不生怨言今身所行與先不異
得策飛軿遊宴五嶽秉虛落烟
四者先身貞潔不淫不奸不貪不欲見色無
歡心如死灰執固道源今身所行與先不異
得報靈人超度三塗五苦不經
五者先身施善願天普隆同得昇度去離八
難衆身不過巳身不安割巳之服以拯窮寒
捐粮餉鳥遺物空山今身所行與先不異四
司稱善感徹玉皇書名紫簡禮補上仙
六者先身忠孝恭奉尊親崇敬勝巳宗禮師
君腹目相和如同一身心無嫉妒口無輕言
内外齊並動止合眞今身所行與先不異得
受靈人不經三塗超過八難善善相注福福
相資七者生世不良懷惡抱奸攻伐師尊訾
毁聖文不崇靈章疑二天眞外形浮好假求
華榮口是心非行負道源竊盜經書不盟而
宣洩露祕訣流放非眞今身所行與先不異
違科犯忌身入罪源七祖横罹責及窮魂身
死負掠食火踐山三塗五苦萬劫不原楚撻
幽夜痛切其身夫欲修學熟尋此文改惡行
善速登神仙
　　　七傷
眞人曰學貴六合宜愼七傷
第一之傷帶眞行僞溼色喪神魂液泄漏精
光枯干氣散魄零骨空形振神泣窮府上聞
天關眞仙遠逝則與凡塵結因土府同符豈
復得仙
第二之傷外形在道皮好念眞而心抱陰賊
凶惡内臻願人破敗嫉賢妒能口美心逆面
歡内嗔形論得失妄造罪原毁慢同學攻伐
師友三官所記標爲惡門仙眞高逝邪魔攻
身走作形景飛散體神故令枉横極其惡源
考滿形灰滅巳九泉圖有玄名豈保自然
第三之傷飮酒洞醉損氣喪靈五府攻潰萬
神振驚魂魄飛散内外朽零本室空索赤子
悲鳴眞仙高逝邪魔入形如此之學徒損精
誠雖有玄記空失玉名神昇上宫身灰幽冥
恍惚求延年焉久停
第四之傷行不引物責人宗匠心忽口形罵
詈無常嗔喜失節性乖不恒氣激神散内眞
飛揚魄離魂游九孔塵埃五府奔喪皆由性
之不純行之不祥眞仙高逝外痾入形如此
之學將欲何蒙雖有玄圖不兔斯殃望仙日
悠地里日長
第五之傷或玄圖表見得受寶經或運遇靈
師啓授神文而不依科盟形洩天眞未經九
年投刺名山使青宫有録金闕結篇便傳於
人流散世間輕眞泄寶考結巳身圖有玄名
反累七玄仙道高逝身死幽泉長充鬼責萬
劫不原
第六之傷身履殗穢靈關失光五神飛散赤
子騫揚邪魔來攻内外交喪如此之學望成
反傷眞仙高逝空景獨淪於溷濁仙胡可冀
第七之傷啖食六畜之肉殺害足口之美臭
氣充於臟腑伐生形於非巳眞氣擾於靈門
遊神駭於赤子魂魄遊於宫宅濁滯纏於口
齒仙眞高登於玉清巳身沉頓於地里圖有
玄名帝簡亦不免於不死
高聖帝君曰爲學之本當以七傷爲急旣得
瞻眄洞門披覩玉篇不犯七傷之禁將坐待
靈降白日昇晨如外勤存學内不遺於七傷
者此將望成而反敗期生而反亡希吉而反
凶求飛而反沈靈仙遊於高清五神散於八
荒赤子號泣於中宅遊魂悲鳴於玄宫故仙
相有成敗上學有七傷篤尚之士熟精其眞
諸有神挺應圖瓊胎紫虛名題東華得見七
傷檢文自無此神挺靈篇不可得妄披寶文
不可得而看得見此文皆玄質合仙九年修
得尅得飛行玄虛上昇玉清也

雲笈七籤之九十一
雲笈七籤卷之九十二以二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　仙籍語論要記
　　　衆眞語録
安妃告曰衝風繁激將不能伐君之正性絶
飈勃鬱焉能迴己之清淳爾乃空中自吟虛
心待神營攝百絶栖澄至眞當使憂累靡干
於玄宅哀念莫撓於絳津
太上曰高才英秀惟酒是躭麴糵薰心性情
顚倒破壞十善興隆十惡四達旣荒六通亦
塞
天尊曰一切衆生久習顚倒心想雜亂隨逐
諸塵捨一取一無暫休止猶如猿猴遊於林
澤跳躑奔趨不可禁止是諸凡夫心性亦爾
遊五欲林在六根澤縱逸騰躍不可拘制
又曰人情難制猶如風中堅幡飄飄不止或
思作僞以邀名譽定志經云人旣受納有形
形染六情六情一染動之弊穢惑於所有昧
於所無因務因縁以此而發招引罪垢歷世
彌積輪迴於三界漂浪而忘反流轉於五道
長淪而弗悟嬰抱痛毒不能自知馳神惶悸
惟罪是履
太上曰天之道利而不害聖人之道爲而不
爭故與時爭之者昌與人爭之者凶是以兵
甲而無所陳之以其不爭夫不祥者人之所
不爭垢辱者人之所不欲能受人所不欲則
足矣得人所不爭則寧矣
妙眞經曰視過其目明不居聽過其耳精洩
漏愛過其心神出去牽過於利動惕懼結連
黨友以自助者此非眞也
又曰罪莫大於溼禍莫大於貪咎莫大於僣
此三者禍之車也小則亡身大則殘家
道言吉凶禍福窈寞中來其灾禍也非富貴
者請而可避其榮盛也非貧賤者欲而可得
蓋修福則善應爲惡則禍來
天尊曰氣不可極數難可窮死而復生幽而
復明天地運轉如車之輪人之不滅如影隨
形故難終也
妙林經天尊曰夫有爲生死衆生漂浪如虛
中雲如空中色如谷中響如水中月如鑒中
象如熱中炎如電中火如聾中聽如盲中視
如啞中言如二頭鶴如三足鷄如龜中毛如
兔中角如是無明貪著愛見生死之本亦復
如是必竟皆空不可論說辟如燈滅不可尋
求生死本空亦復如是如大猛火如四毒蛇
不可親近生死之法亦復如是
天尊告聖行眞士曰若復有人於諸法中生
有見心舍於穢土求三清樂舍衆生身求眞
道相欲斷煩惱而入無爲求利諸見乃得寂
滅如是等相我說此人名大邪見譬如愚人
畏於大地而欲走避所至之處不離大地衆
生亦耳畏生死身疾舍三界有心厭離所得
之身不離生死如是衆生未能見法求眞道
相深實可哀眞道相者名爲不作無起無滅
非有非無非常非斷非大非小非色非心能
體如此名爲修習眞道正行
又告聖行眞士曰世間衆生無明重暗眞道
在身莫能覩見譬及愚人東西馳走求覓空
色而不能知即色是空一切世間亦復如是
心性馳走欲求眞道不知身心即是眞道又
如愚人但見竹木而不知火舍木求火四散
奔走一切世間亦復如是舍身求道不知道
在身中爾又如愚人舍形求影黙聲求響而
不知形是影根聲爲響本以是當知世間邪
見煩惱熾盛猶荆棘林如蒺藜園不可親近
我今宣示汝等令知將來三清不離煩惱令
知大道不在他方但觀身心修習正道自然
解脫
天尊告遍通眞士曰一切衆生心法如生云
何一切衆生心法如生一切衆生本有生邪
若有生者生從伺有一切衆生本無生邪若
無生者見有生身汝衆今見身有耶見身無
耶遍通答言我等今衆見身是無何以故前
色滅己後色生故天尊曰心法亦爾非有非
無念念生滅前心滅故不爲後因後心生故
不爲前果是故我言一切衆生心法如生遍
通又問曰一切衆生心法如生生法見生生
法如心心可見耶天尊答曰心法可見欲見
心法還如見生生無方所欲見心法亦無方
所遍通又問心法如生俱無方所云何安慰
令得安樂天尊答言身可安耶遍通曰身法
念念不可安慰天尊曰心法亦然不可安慰
遍通又問旣不可安云何向言安慰其心令
得樂耶天尊答曰爲見有身故令安慰旣安
慰已知心非有亦復非無名得眞心故得安
樂
保聖纂要曰情者魂之使性者魄之吏情生
於陰以起造性生於陽以治理陽仁陰貪故
情有利欲性有仁和精多則魂魄强氣少則
情性弱情性爲嗜欲亂之由素絲染於五色
也
又曰人之情性爲利欲之所敗如氷雪之曝
日草木之沾霜皆不移時而消壞矣氷雪以
不消爲體而盛暑移其眞草木以不凋爲質
而大寒奪其性人有久視之命而嗜欲滅其
壽若能導引盡理則長生罔極
又曰神者魂也降之於天鬼者魄也經之於
地是以神能服氣形能食味氣清則神爽形
勞則魄濁服氣者綿綿而不死身飛於天食
味者混混而殂形歸於地理之自然也
仙經曰有者因無而生形者須神而立故有
爲無之宫形乃神之宅莫不全宅以安主修
身以養神若氣散歸空遊魂爲變火之於燭
燭靡則火不居水之於堤堤壞則水不存魂
勞神散氣竭命終矣
又曰人常失道非道失人人常去生非生去
人養神者愼勿失道爲道者愼勿失生道與
生相守神與氣相保形神俱久矣
聖母元君曰功術之祕者惟符藥與氣也符
者三光之靈文天眞之信也藥者五行之英
華池之精液也氣者陰陽之和萬物之靈爽
也此三者致道之機要求仙之所寶也
又曰凡人有一千惡者後代祅逆二千惡者
爲奴厮三千惡者六疾孤窮四千惡者惡病
流徙五千惡者爲五獄鬼六千惡者爲二十
八獄囚七千惡者爲諸方地獄徒八千惡者
墮寒氷獄九千惡者入無邊底獄一萬惡者
墮薜荔獄萬惡之基起於三業一一相生以
至於萬惡墮薜荔獄者永無原期渺渺終天
無由濟拔得不痛哉夫人覺有一惡急宜改
而不犯者去道近矣若爲魔邪所干者當洗
心責巳悔過自修即可反惡爲善矣人有一
善則心定神安有十善則氣力强壯有百善
則寶瑞降之有千善則後代神眞有二千善
則爲聖眞仙將吏有三千善則爲聖眞仙曹
掾有四千善則爲天下師聖眞仙主統有五
千善則爲聖眞仙魁師有六千善則爲聖眞
仙卿大夫有七千善則爲聖眞仙公王有八
千善則爲聖眞仙皇帝有九千善則爲元始
五帝君有萬善則爲太上玉皇帝元君曰萬
善之基亦在三業十善相生至千萬善行善
益筭行惡奪筭賞善罰惡各有職司報應之
理毫分不失長生之本惟善爲基也
又曰專精養神不爲物雜謂之清反神服氣
安而不動謂之靜制念以定志靜身以安神
保氣以存精思慮兼忘冥想内視則身神並
一身神並一則近眞矣
道曰凡人遇我以禍者我當以福徃是故福
之氣常至此害之氣重徙還在於彼此學道
者之行也
徐來勒問曰何謂兼忘高玄眞人曰一切凡
夫從氣氤氲際而起愚癡染著諸有雖積功
勤不能無滯故使備定除其有滯有滯雖凈
猶滯於空空有雙凈故曰兼忘是故名初入
正觀之相
明威經云道無不在在師爲師在經爲經不
離中矣
寶玄經云裁制偏邪同歸中正能返本流末
還至本源源即道也道無形狀假言象以爲
津旣言沖用用實無物
三皇經曰天下無常豈有堅固者故急當厭
遠之求索自然以脫身耳又曰萬物無有常
成者皆不久完三光明冥天地常照然黄老
玄示經曰道者不可以言傳欲使學者述書
以相授然可得聞也夫善述事者必通其言
善言詞者必通其意其意若通道可得也夫
天地之初知其無眹也入於虛無者知其有
實也故云其以成法其初始終也是以聖人
見有書即知本無書也聞其言即知其本無
言也見書知言聞言知意知意即知道也知
道即知其可以口言不可以書傳也故眞人
以神聽聽可尊也聖人以身教教可珍也
太上告王母曰夫人受天地之氣生氣之來
也謂之精精之搆也謂之靈靈之變也之謂
神神之化也之謂魂隨魂徃來之謂識隨魂
出入之謂魄主管精魄之謂心心有所從之
謂情情有所屬之謂意意有所指之謂志志
有所憶之謂思思而遠慕之謂慮慮而用事
之謂智智者盡此諸見者也夫性者靜也氣
者動也動靜一如内外和順非至人安能措
心於此哉術藏於内隨務應變法設於外適
時御民民用其道而不知其數者術也懸教
設令以示民者法也氣變萬物而不見其象
術化萬民而不見其形故天以氣爲靈王以
術爲神
四等智慧觀身經云夫道者要在行合冥科
積善内足然後始涉大道之境界若自不能
爾皆爲徒勞於風塵耳無益生命之修短也
道在我不由彼惟慈惟愛惟善惟忍能行此
四等乃與道爲鄰耳
老君戒經云惡人者胎於醨薄之精形於芻
狗之類魂微魄盛尸毒腹滿人面蟲心體性
狼狼嫉妬蛆蠣常懷陰賊壞成作敗言則噭
嘅自遇如玉遇人如土陽推鬼黠不計殃咎
昔有一人不念居業專行偷盜入大臣家此
人夜作狗形旣到其家值其大功德吾時見
此偷徃作狗形吾即叱之令長作狗使常銜
巨石還此大臣家積以爲山
明威經云淫犯内外逼掠非偶翻覆陰陽公
私戚屬相通奸狡異類祅交
本行經云昔有國王元慶放心於愛欲之門
值劫運終寄胎於洪氏之胞上天以其先身
好色故轉爲女子遂其先好也
太平經云何謂爲多言然一言而致大凶是
爲上多言人也一言而致辱是爲中多言人
也一言而見窮是爲下多言人也夫古今聖
賢也出言文辭滿天地之間尚苦其少有不
及者故灾害不絶後生賢聖復重言之天下
以爲法不敢厭其言也故言而除害者常苦
其少是以善言無多惡言無少故古之聖人
將言也皆思之聖心出而成經置爲人法愚
者出言爲身灾害還以自傷
眞誥曰夫百思纏胷寒熱破神營此官務當
此風塵口言吉凶之會身扇得失之門衆憂
若是萬慮若此雖有眞心固不爲篤抱道不
行握寶不用而自然望頭不白者亦希聞也
在官無事夷眞内煉紛錯不穢其聰明爭競
不交於心胷者此道士之在官也
太清中經云愼無賣吾以求寶也愼無傳吾
非其人也愼無閉吾絶其學也傳吾學者昌
閉塞吾學者雖獨行之必遇天殃傳吾道者
當法則天地江河淮海法則天地者何等不
生何等不成法則江河淮海者何水不流何
川不行
西昇經云欲者凶害之根也無者天地之元
也莫知其根莫識其元是故聖人去欲入無
以輔其身
洞神誡身保命篇云黄帝曰聖人保命之最
莫尚於身心利害身心豈過於善惡善惡所
起本於心心法不住攀縁是用所縁者名曰
境界能縁者名曰之心故萬品所起萬過於
心萌於心者名曰行業行業所操名曰善惡
故縱欲爲惡息貪爲善善者能爲濟俗出塵
之益惡者必作敗德染穢之資故聖人知無
形而用者心也形不自運者身也然心不記
於身則不能顯班備用身不藉於心則亡滅
不起故身心體異而理符致用萬善而趣一
故能表裏爲用動靜相持身無獨徃爲心所
使心法不靜惟欲攀縁身量無涯納行不息
故心爲凡聖之根身爲苦樂之聚聖人知患
生於心愆必由己是以清心除患潔志消愆
凡俗之流其即不然肆情縱欲不知欲出於
心侮慢矜奢不知慢生於己惟騁愚暴不顧
其身故以禍難所階由之不識危亡自此日
用不知故聖達愍愚而垂教也


雲笈七籤卷之九十二


雲笈七籤卷之九十三以三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　仙籍語論要記
　　　神仙可學論
洪範響用五福其一曰壽延命至於期頥皇
天猶以爲景福之最況神仙度世永無窮乎
然則長生大慶無等倫以儔擬當代之人忽
而不尚何哉嘗試論之中智已下逮於庶民
與飛走蛸翹同其自生自死昧識所不及聞
道則相與笑之中智已上爲名教所撿區區
於三綱五常不暇聞道而若存若亡能挺然
竦身而不使常清汨没專以修煉爲務者千
萬人中或一人而已又行之者宻得之者隱
故舉俗罕爲其方悲夫昔桑矯問於涓子曰
自古有死復云有仙如之何涓子曰兩有耳
夫言兩有者爲理無不存理無不存則神仙
可學也嵇公言神仙特受異氣禀之自然若
積學所能致此未必盡其端矣有不因修學
而致者禀受異氣也有必待學而後成者功
業充也有學而不得者初勤中惰誠不終也
三者各有其㫖不可以一貫椎之人生天地
之中殊於衆類明矣感則應激則通所以耿
恭援刀平陸泉湧李廣發矢伏石飮羽精誠
在於斯須擊猶土石應若影響況丹懇久著
眞君豈不爲之潜運乎潜運則不死之階立
致矣孰爲眞君則太上也爲神明宗極獨在
於窅冥之先高居紫微之上陰騭兆庶詩稱
上帝臨汝書曰天監孔明福善禍淫不差毫
末而迷悟之子焉測其源日用不知背本向
末故遠於仙道者有七焉近於仙道亦有七
焉當世之士未能窺妙門洞幽賾雷同以泯
滅爲眞實生成爲假幻但所取者性所爲者
形甘之死地乃爲常理殊不知乾坤爲易之
韞乾坤毁則無以見易形氣者爲性之府形
氣敗則性無所存性無所存於我何有遠於
仙道一也其次謂仙必有限竟歸淪墜之弊
彼昏於智察則信誣誷詎知塊然之有起自
寥然之無積虛而生神神用而孕氣氣凝而
漸著累著而成形形立神居乃爲人矣故任
其流遁則死反其宗源則仙所以招眞以鍊
形形清則合於氣含道以鍊氣氣清則合於
神體與道冥謂之得道道固無極仙豈有窮
乎舉世大迷終於不悟遠於仙道二也其次
强以存亡爲一體謬以前識爲悟眞形骸以
敗散爲期營魄以更生爲用乃厭見有之質
惟謀將來之身安知入造化之洪罏任陰陽
之鼓鑄遊魂遷革别守他器神歸異族識昧
先形猶鳥化爲魚魚化爲鳥各從所適兩不
相通形變尚莫之知何況死而再造誠可哀
者而人不哀遠於仙道三也其次以軒冕爲
得意功名爲不朽悅色躭聲豐衣厚味自謂
封植爲長策貽後昆爲遠圖焉知盛必衰高
必危得必喪成必虧守此用爲深固置清虛
於度外肯以恬智交養中和率性通眞爲意
乎遠於仙道四也其次强盛之時爲情愛所
役斑白之後有希生之心雖修學始萌而傷
殘未補靡蠲積習之性空務皮膚之好竊慕
道之名乖契眞之實不除死籍未載玄籙歲
月荏苒大期奄至及將殂謝而怨咎神明遠
於仙道五也其次聞大丹可以羽化服食可
以延齡遂汲汲於鑪火孜孜於草木財屢空
於八石藥難効於三關不知金液待訣於靈
人芝英必資於道氣莫究其本務之於末竟
無所就謂古人欺我遠於仙道六也其次身
棲道流心溺塵境動違科禁靜無修習外招
清凈之譽内蓄奸回之謀人乃可欺神不可
誷遠於仙道七也若乃性躭玄虛情寡嗜好
不知榮華之可貴非强力以自高不見淫僻
之可欲非閑邪以自正體至仁含至靜超跡
塵滓栖眞物表想道結襟以無爲爲事近於
仙道一也其次希高敦古尅意尚行知榮華
爲浮寄忽之而不顧知聲色能伐性捐之而
不取剪陰賊樹陰德懲忿欲齊毁譽處林嶺
修清眞近於仙道二也其次身居禄位之場
心遊道德之鄕奉上以忠臨下以義於己薄
於人厚仁慈恭和弘施博愛外混囂濁内含
澄清潜行宻修好生惡死近於仙道三也其
次蕭灑蓽門樂貧甘賤抱經濟之器泛若無
洞古今之學曠若虛爵之不從禄之不受確
乎以方外爲尚恬乎以攝生爲務近於仙道
四也其次禀明穎之姿懷秀拔之節奮忘機
之旅當銳巧之師所攻無敵一戰而勝然後
靜以安身和以保神精以致眞近於仙道五
也其次追悔旣徃洗心自新雖失之於壯齒
冀收之於晚節以功補過過落而功全以正
易邪邪忘而正在轗軻不能移其操喧嘩不
能亂其情唯精惟微積以誠著近於仙道六
也其次至忠至孝至貞至廉案眞誥之言不
待修學而自得比干剖心而不死惠風溺水
而復生伯夷叔齊曾參孝己人見其没道之
使存如此之流咸入仙格謂之隱景潜化死
而不忘此例自然近於仙道七也放彼七遠
取此七近謂之拔䧟區出溺塗碎禍車登福
輿始可與涉神仙之津矣於是識元命之所
在知正氣之所由虛凝澹泊恰其性吐故納
新和其神高虛保定之良藥匡補之使表裏
兼濟形神俱超雖未昇騰吾必謂之揮翼於
丹霄之上矣夫道無爲無形有情有性故曰
人能思道道亦思人道不負人人負於道淵
哉言乎世情謂道體玄虛則貴無而賤有人
資器質則取有而遺無庸知有自無而生無
因有而眀有無混同然後爲至故空寂玄寥
大道無象之象也兩儀三辰大道有象之象
也若但以虛極爲妙不應以吐納元氣流陰
陽生天地運日月也故有以無爲用無以有
爲資是以覆載長存眞聖不滅故爲生者天
地之大德也所以見宇宙之廣萬物之殷爲
吾存也若煙散灰滅何異於天傾地淪彼徒
昭昭非我所有故曰死者天人之荼毒孰能
黜彼荼毒拂衣絶塵獨與道鄰道豈遠乎將
斯至矣夫至虛韞妙待感而靈猶金石含響
待擊而鳴故豁方寸以契虛虛則靜憑至靜
以積感感則通通則宇宙泰定天光發明形
性相資未始有極且人之禀形模範天地五
臟六腑百關四肢皆神明所居各有主守存
之則有廢之則無有則生無則死故去其死
取其生若乃諷太帝之金書研洞眞之玉章
集帝一於絳宫列三元於紫房吸二曜之華
景登七元之靈綱道備功全則不必琅玕大
還而高舉矣此皆自凡而爲仙自仙而爲眞
眞與道合謂之神人神人能存能亡能晦能
光出化機之表入太漠之鄕無心而朗鑒無
翼而翶翔嬉明霞之館宴羽景之堂歡齊浩
劫而無疆壽同太虛而不可量此道布在金
簡安可輕宣其宻奧哉好學之士宜啓玉檢
以探其祕焉又儒墨所宗忠孝慈愛仙家所
尚則慶及王侯福薦祖考祚流子孫其三者
孰爲大於戲古初不得而詳羲軒已來廣成
赤松令威安期之徒何代不有遠則載於竹
帛近則接於見聞古今得者皎皎如彼神仙
可學炳炳如此凡百君子胡不勉之哉
　　　道性論
天尊告善才言善男子我欲海空修習因者
即是道性道性無生無滅無生滅故即是海
空海空之空無因無果無因果故以破煩惱
以是因縁名爲修習善才又言如是所說道
性之性無生無滅衆生道性爲悉共有各各
有之若共者一人得入海空藏時一切衆生
亦應俱入譬如怨讎或千或百若一人可和
千百則千百亦和一人相怨道性亦爾一人
時和一切衆生道性不一不二究竟平等猶
如虛空一切衆生同共有之天尊告曰善男
子深山有寶名曰上勝人若取之則成富有
衆生道性亦復如是善才又言如所說上勝
寶者是一是多若一者一人得已則應有盡
山空寶盡云何而言一切衆生修持凈戒得
入一乘海空智藏若是多者云何而言是海
空者非一切法衆生道性亦如是耶天尊答
曰善男子譬如一路或大或小一切衆生悉
於中行無障礙故道性衆生亦復如是善男
子譬如寶珠唯有一門雖有人多經遊出入
曾無逼怎亦無人能破壞寶珠而賫持去道
性衆生亦復如是善男子譬如橋梁隨諸行
人或重或輕以是橋梁無有增減衆生道性
亦復如是又譬如鹽味置於諸物乃至水中
皆悉鹹物物不名鹽鹽不名物乃至水中亦
復如是名字雖變性不失偏五味之中皆悉
鹹味若有飮水鹽味甚逼實不見鹽於水中
衆生道性亦復如是維遍五道長短異身而
道性常一不異
　　　三相論
海空智藏經云三相者所謂有相非有相非
無相若照此相則得入於智慧之源夫觀三
相舛越不同自有衆生從有相觀入至無相
自有衆生從無相觀入至有相自有衆生神
意定然非彼二相而得觀見有無之相善男
子若有衆生作人學人常運其心從有觀無
而樹意言我見萬物今雖現有必歸於無當
知一切盡是虛無非有實事無湛然慧無觀
空慧無應用慧當知此人是爲斷見雖似智
慧而乖其宗善男子若復有人常運其心從
無觀有而樹意言即此世中皆從無生向本
無此而今有之有何縁生必因於無是知無
中皆悉有有以有有故一切無無當知此人
是爲狹見雖以智慧而失其宗善男子若復
有人常運其心從非有非無中觀於有無而
樹意言即世衆生悉皆非有亦復非無所以
爾者若言有者則終歸無若言無者今見則
有若必爾者則爲不定不定業故不得出生
人天果報當知六道形有則有形滅則無若
作此觀是謂成見非謂智慧如此三見失智
慧本善男子若復有人觀於三者作如此心
曰我觀一切無即是寂寥不能生物豁然不
動不能感應善男子譬如大山善能興雲生
雨如此等從有出有决定當知無無不出又
復觀於即有形質即此形質是有象有離此
形質無處名有又復觀於非有非無善男子
譬如風聲聲響遍徹如此等例風質非無質
不可得若言實有又非礙著響亦如是應知
此例非有非無若有學人作此觀者亦皆失
於智慧之本善男子復有人觀於三相作四
種意妙無妙有麤無麤有明此四意自然能
見非有非無何謂妙無即是道性以何因縁
道性之理自爲妙無以淵寂故以應感故若
以住於淵寂之地觀於諸有則見無相若以
住於感應之地觀於諸有則見有相善男子
若言道性命爲無有中有應感若言道性令
爲有者而實寂泊以是當知道性之有非世
間有道性之無是謂妙無何等因縁觀於妙
有即是應感法身之端巖茂發起超絶三有
雖有其質不同凡有以是因縁謂爲妙有善
男子以何因縁觀於麤無麤無即無無感無
應空處寂漠豁然而已謂爲麤無善男子以
何因縁觀於麤有若麤有者即是質礙以礙
著故謂爲麤有善男子若能善知遍此四意
分别體相當知此人已得知非有非無以何
因縁而得知之即尋道性義理得之若有學
人習觀三相了此四意則爲入於智慧寶城
遊智慧室坐智慧床餐智慧食是得智慧機
相之本
　　　眞相論
曜明眞人稽首問天尊曰不審世間眞相爲
一相耶天尊告言曜明眞士今當問子子之
所見爲法見耶耀明答曰世間眞相有法見
耶有相見耶天尊答曰告言眞相世間本無
差别衆生所見未能通達但觀其相未能見
法是故分别世間眞相其相不同今以慧眼
觀世間相即相是眞能了眞相名爲見法以
是之故不壞世間而得眞相曜明又曰不壞
世間而得眞相未審世間何以爲相而言不
壞即是眞相天尊曰世間相者即是無明貪
著愛見瞋恚愚癡等諸煩惱是世間相若人
能知煩惱性空本無貪愛無明永靜無法可
斷以是當知不斷煩惱而得眞相無相無斷
無得無明無法無斷無得名斷煩惱無斷名
得眞相以是當知不斷煩惱而得眞相如向
所說是有二種一者相見二者法見法見之
人言得眞相相見之人言得煩惱以是當知
法見之人常得妙本故得眞相相見之人常
觀麤迹故得煩惱若人能知煩惱性空未曾
有法從迹觀本名得法見
　　　陰陽五行論
陰潜陽内陽伏陰中陰得陽蒸故能上昇陽
得陰制故能下降陽蒸陰以息氣陰凝陽以
澄精日月昇降乾坤交泰而萬化成焉陰陽
自少至老而分爲五行少陽成木老陽成火
少陰成金老陰成水參而和之而成夫婦火
性炎蒸木性勁直金性堅剛水性潤滋土性
和柔故木以發之火以化之水以滋之土以
和之金以勁之故得品物成焉五勝者皆以
生我爲利尅彼爲用利用相乘故有成敗經
云五行相尅萬物悉可全云動靜者終始之
道聚散者化生之門也陽其動乎陰其處乎
動以生之靜以息之淳陽不生淳陰不成陰
陽更用晝夜相資晝日行陽夜月行陰陽養
於陰陰發於陽而明生焉陽和氣者發於春
王於夏收於秋藏於冬九地之下反有陽九
天之上反有陰故十一月卦辭云復見其天
地之心乎陽在下也陽伏地内潜靜之時故
見天心其在人也腎藏於陽腦潜於陰及其
老也和氣不足陰陽將散則陽上昇陰下降
故腦熱而腎冷腎無陽氣則脚無力腦無陰
氣則眼目不明故陰陽不交萬物不成純陽
亢極則日月無光草木以之焦枯純陰滯畜
則霖雨淫霔水淹以之漂蕩故陰陽相磨天
地相蕩震而爲雷擊而爲電鼓而爲風結而
爲雹蒸而爲雲霧液而爲雨露凝而爲霜雪
和氣爲民人偏氣爲禽獸雜氣爲草木煩氣
爲蟲魚
雲笈七籤卷之九十三
雲笈七籤卷之九十四以四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　仙籍語論要記
　　　坐忘論(并序凡七篇)
夫人之所貴者生也生之所貴者道也人之
有道如魚之有水涸轍之魚猶希升水弱喪
之俗無心造道惡生死之苦愛生死之業重
道德之名輕道德之行喜色味爲得志鄙恬
素爲窮辱竭難得之貨市來生之福縱易染
之情喪今身之道自云智巧如夢如迷生來
死去循環萬劫審惟倒置何甚如之故妙眞
經云人常失道非道失人人常去生非生去
道故養生者愼勿失道爲道者愼勿失生使
道與生相守生與道相保二者不相離然後
乃長久言長久者得道之質也經云生者天
之大德也地之大樂也人之大福也道人致
之非命禄也又西昇經云我命在我不屬於
天由此言之修短在己得非天與失非人奪
捫心苦晩時不少留所恨朝菌之年已過知
命歸道之要猶未精通爲惜寸陰速如景燭
勉尋經㫖事簡理直其事易行與心病相應
者約著安心坐忌之法略成七條修道階次
兼其樞翼以編叙之
信敬
夫信者道之根敬者德之蒂根深則道可長
蒂固則德可茂然則璧耀連城之彩卞和致
刖言開保國之効伍子從誅斯乃形器著而
心緒迷理事萌而情思忽況至道超於色味
眞性隔於可欲而能聞希微以懸信聽罔象
而不惑者哉如人有聞坐忌之法信是修道
之要敬仰尊重决定無疑者加之勤行得道
必矣故莊周云隳肢體黜聰明離形去智同
於大通是謂坐忘夫坐忘者何所不忘哉内
不覺其一身外不知乎宇宙與道冥一萬慮
皆遺故莊子云同於大通此則言淺而意深
惑者聞而不信懷寶求寶其如之何故經云
信不足有不信謂信道之心不足者乃有不
信之禍及之何道之可望乎
斷縁
斷縁者謂斷有爲俗事之縁也棄事則形不
勞無爲則心自安恬簡日就塵累日薄跡彌
遠俗心彌近道至神至聖孰不由此乎故經
云塞其兊閉其門終身不勤或顯德露能來
人保己或遺問慶吊以事徃還或假修隱逸
情希昇進或酒食邀致以望後恩斯乃巧藴
機心以干時利旣非順道深妨正業凡此之
類皆應絶之故經云開其兊濟其事終身不
救我但不唱彼自不和彼雖有唱我不和之
舊縁漸斷新縁莫結醴交勢合自致日踈無
事安閑方可修道故莊子云不將不迎爲無
交俗之情故也又云無爲名尸無爲謀府無
爲事任無爲知主若事有不可廢者不得已
而行之勿遂生愛繫心爲業
收心
夫心者一身之主百神之帥靜則生慧動則
成昏欣迷幻境之中唯言寔是甘宴有爲之
内誰悟虛非心識顚癡良由所托之地且卜
鄰而居猶從改操擇交而友尚能致益況身
離生死之境心居至道之中安不捨彼乎能
不得此乎所以學道之初要須安坐收心離
境住無所有不著一物自入虛無心乃合道
故經云至道之中寂無所有神用無方心體
亦然源其心體以道爲本但爲心神被染蒙
蔽漸深流浪日久遂與道隔今若能凈除心
垢開釋神本名曰修道無復流浪與道冥合
安在道中名曰歸根守根不離名曰靜定靜
定日久病消命復復而又續自得知常知則
無所不明常則永無變滅出離生死寔由於
此是故法道安心貴無所著故經云夫物芸
芸各歸其根歸根曰靜靜曰復命復命曰常
知常曰明若執心住空還是有所非謂無所
凡住有所則自令人心勞氣發旣不合理又
反成疾但心不著物又得不動此是眞定正
基用此爲定心氣調和久益輕爽以此爲驗
則邪正可知若心起皆滅不簡是非永斷知
覺入於盲定若任心所起一無收制則與凡
人元來不别若唯斷善惡心無指歸肆意浮
遊待自定者徒自誤耳若遍行諸事言心無
染者於言甚美於行甚非眞學之流特宜戒
此今則息亂而不滅照守靜而不著空行之
有常自得眞見如有時事或法有要疑者且
任思量令事得濟所疑復悟此亦生慧正根
事訖則止實莫多思多思則以知害恬爲子
傷本雖騁一時之俊終虧萬代之業若煩邪
亂想隨覺則除若聞毁譽之名善惡等事皆
即撥去莫將心受若心受之即心滿心滿則
道無所居所有聞見如不聞見則是非美惡
不入於心心不受外名曰虛心心不逐外名
曰安心心安而虛則道自來止故經云人能
虛心無爲非欲於道道自歸之内心旣無所
著外行亦無所爲非靜非穢故毁譽無從生
非智非愚故利害無由至實則順中爲常權
可與時消息苟免諸累是其智也若非時非
事役思强爲者自云不著終非眞覺何邪心
法如眼也纖毫入眼眼則不安小事關心心
必動亂旣有動病難入定門是故修道之要
急在除病病若不除終不得定又如良田荆
棘未誅雖下種子嘉苗不成愛見思慮是心
荆棘若不除翦定慧不生或身居富貴或學
備經史言則慈儉行乃貪殘辯足以飾非勢
足以威物得則名己過必尤人此病最深雖
學無益所以然者爲自是故然此心由來依
境未慣獨立乍無所託難以自安縱得暫安
還復散亂隨起隨制務令不動久久調熟自
得安閑無問晝夜行立坐卧及應事之時常
須作意安之若心得定但須安養莫有惱觸
少得定分則堪自樂漸漸馴狎唯覺清遠平
生所重已嫌弊漏況因定生慧深達眞假乎
牛馬家畜也放縱不收猶自生鯁不受駕御
鷹鸇野鳥也被人繫絆終日在手自然調熟
況心之放逸縱任不收唯益麤踈何能觀妙
故經云雖有拱璧以先駟馬不如坐進此道
夫法之妙者其在能行不在能言行之則此
言爲當不行則此言爲妄又時人所學貴難
賤易若深論法惟廣說虛無思慮所不達行
用所無階者則歎不可思議而下風盡禮如
其信言不美指事陳情聞則心解言則可行
者此實不可思議而人不信故經云吾言甚
易知甚易行天下莫能知莫能行夫唯不知
是以不吾知也或有言火不熱燈不照闇稱
爲妙義夫火以熱爲用燈以照爲功今則盛
言火不熱未嘗一時廢火空言燈不照闇必
須終夜然燈言行相違理實無取此只破相
之言而人反以爲深元之妙雖則惠子之宏
辯莊生以爲不堪膚受之流誰能科簡至學
之士庶不留心或曰夫爲大道者在物而心
不染處動而神不亂無事而不爲無時而不
寂今猶避事而取靜離動而之定勞於控制
乃有動靜二心滯於住守是成取捨兩病不
覺其所執仍自謂道之階要何其謬耶述曰
緫物而稱大道物之謂道在物而不染處事
而不亂眞爲大矣實爲妙矣然謂吾子之鑒
有所未明何則徒見貝錦之輝煥未曉始抽
於素絲纔聞鳴鶴之沖天詎識先資於鷇食
蔽日之幹起於毫末神凝之聖積習而成今
徒學語其聖德而不知聖之所以德可謂見
卯而求時夜見彈而求鴞炙何其造次哉故
經云玄德深矣遠矣與物反矣然後乃至大
順
簡事
夫人之生也必營於事物事物稱萬不獨委
於一人巢林一枝鳥見遺於叢葦飮河滿腹
獸不恡於洪波外求諸物内明諸己知生之
有分不務分之所無識事之有當不任非當
之事事非當則傷於智力務過分則斃於形
神身且不安何情及道是以修道之人要須
斷簡事物知其閑要較量輕重識其去取非
要非重皆應絶之猶人食有酒肉衣有羅綺
身有名位財有金玉此並情欲之餘好非益
生之良藥衆皆徇之自致亡敗靜而思之何
迷之甚故莊子云達生之情者不務生之所
無以爲生之所無(生之所無以爲者分之外)
(物也)蔬食弊衣足延性命豈待酒食羅綺然
後爲生哉是故於生無要用者並須去之於
生雖用有餘者亦須舍之財有害氣積則傷
人雖少猶累而況多乎今以隨侯之珠彈千
仞之雀人猶笑之況棄道德忽性命而從非
要以自促伐者乎夫以名位比於道德則名
位假而賤道德眞而貴能知貴賤應須去取
不以名害身不以位易道故莊子云行名失
巳非士也西昇經云抱元守一至度神仙子
未能守但坐榮官若不簡擇觸事皆爲則身
勞智昏修道事闕若處事安閑在物無累者
自屬證成之人若實未成而言無累者誠自
誑耳
眞觀
夫觀者智士之先鑒能人之善察究儻來之
禍福詳動靜之吉凶得見機前因之造適深
祈衛定功務全生自始之末行無遺累理不
違此故謂之眞觀然則一餐一寢居爲損益
之源一言一行堪成禍福之本雖則巧持其
末不如拙戒其本觀本知末又非躁競之情
是故收心簡事日損有爲體靜心閑方能觀
見眞理故經云常無欲以觀其妙然於修道
之身必資衣食事有不可廢物有不可棄者
當須虛襟而受之明目而當之勿以爲妨心
生煩躁若見事爲事而煩躁者心病己動何
名安心夫人事衣食者我之船舫我欲渡海
事資船舫渡海若訖理自不留何因未渡先
欲廢船衣食虛幻實不足營爲欲出離虛幻
故求衣食雖有營求之事莫生得失之心則
有事無事心常安泰與物同求而不同貪與
物同得而不同積不貪故無憂不積故無失
跡每同人心常異俗此實行之宗要可力爲
之前雖斷簡病有難除者且依法觀之若色
病重者當觀染色都由想耳想若不生終無
色事若知色想外空色心内妄妄心空想誰
爲色主經云色者全是想耳想悉是空何有
色耶又思祅妍美色甚於狐魅狐魅惑人令
人厭患身雖致死不入惡道爲厭患故永離
邪淫妖艶惑人令人愛著乃至身死留戀彌
深爲邪念故死墮地獄永夫人道福路長乖
故經云今世發心爲夫妻死後不得俱生人
道所以者何爲邪念故又觀色若定是美何
故魚見深入鳥見高飛仙人以爲穢濁賢士
喻之刀斧一生之命七日不食便至於死百
年無色翻免夭傷故知色者非身心之切要
適爲性命之讎賊何乃繫戀自取銷毁若見
他人爲惡心生嫌惡者猶如見人自殺己身
引項承取他刃以自害命他自爲惡不遺伐
當何故引取他惡以爲己病又見爲惡者若
可嫌見爲善者亦須惡夫何故同障道故若
苦貧者則審觀之誰與我貧天地平等覆載
無私我今貧苦非天地也父母生子欲令富
貴我今貧賤非由父母人及鬼神自救無暇
何能有力將貧與我進退尋察無所從來乃
知我業也乃知天命也業由我造命由天賦
業命之有猶影響之逐形聲旣不可逃又不
可怨唯有智者因而善之樂天知命不覺貧
之可苦故莊子云業入而不可舍爲自業故
貧病來入不可舍止經云天地不能改其操
陰陽不能迴其業由此言之故知眞命非假
物也有何怨焉又如勇士逢賊無所畏懼揮
劒當前群寇皆潰功勛一立榮禄終身今有
貧病惱害我者則寇賊也我有正心則勇士
也用智觀察則揮劒也惱累消除則戰勝也
湛然常樂則榮禄也凡有苦事來迫我心不
作此觀而生憂惱者如人逢賊不立功勛棄
甲背軍以受逃亡之罪去樂就苦何可愍焉
若病者當觀此病由有我身我若無身患無
所托故經云及吾無身吾有何患次觀於心
亦無眞宰内外求覓無能受者所有計念從
妄心生若枯體灰心則萬病俱泯若惡死者
應念我身是神之舍身今老病氣力衰微如
屋朽壞不堪居止自須捨離别處求安身死
神逝亦復如是若戀生惡死拒違變化則神
識錯亂自失正業以此托生受氣之際不感
清秀多逢濁辱蓋下愚貪鄙寔此之由是故
當生不悅順死無惡者一爲生死理齊二爲
後身成業若貪愛萬境一愛一病一肢有疾
猶令舉體不安而況一心萬疾身欲長生豈
可得乎凡有愛惡皆是妄生積妄不除何以
見道是故心舍諸欲住無所有除情正信然
後返觀舊所癡愛自生厭薄若以合境之心
觀境終身不覺有惡如將離境之心觀境方
能了見是非譬如醒人能知醉者爲惡如其
自醉不覺他非故經云吾本棄俗厭離人間
又云耳目聲色爲子留愆鼻口所喜香味是
怨老君厭世棄俗猶見香味爲怨嗜欲之流
焉知鮑肆爲臭哉
泰定
夫定者盡俗之極地致道之初基習靜之成
功持安之畢事形如槁木心若死灰無感無
求寂泊之至無心於定而無所不定故曰泰
定莊子云宇泰定者發乎天光宇則心也天
光則慧也心爲道之器宇虚靜至極則道居
而慧生慧出本性非適今有故曰天光但以
貪愛濁亂遂至昏迷澡雪柔挺復歸純靜本
眞神識稍稍自明非謂今時别生他慧慧旣
生已寶而懷之勿爲多知以傷於定非生慧
之難慧而不用爲難自古忘形者衆忘名者
寡慧而不用是忘名者也天下希及之是故
爲難貴能不驕富能不奢爲無俗過故得長
守富貴定而不動慧而不用德而不恃爲無
道過故得深證常道故莊子云知道易勿言
難知而不言所以之天知而言之所以之人
古之人天而不人慧能知道非得道也人知
得慧之利未知得道之益因慧以明至理縱
辯以感物情與心徇事觸類而長自云處動
而心常寂焉知寂者寂以待物乎此行此言
俱非泰定智雖出衆彌不近道本期逐鹿獲
兔而歸所得蓋微良由局小故莊子云古之
修道者以恬養智智生而無以知爲也謂之
以智養恬智與恬交相養而和理出其性恬
智則定慧也和理則道德也有智不用以安
其恬養而久之自成道德然論此定因爲而
得成或因觀利而見害懼禍而息心或因損
舍滌除積習心熟同歸於定咸若自然疾雷
破山而不驚白刃交前而無懼視名利如過
隙知生死若潰癰故知用志不分乃凝神也
心之虚妙不可思也夫心之爲物即體非有
隨用非無不馳而速不召而至怒則玄石飲
羽怨則朱夏殞霜縱惡則九幽匪遥積善則
三清何遠忽來忽棊動寂不能名時可時否
蓍龜莫能測其爲調御豈鹿馬比其難乎太
上老君運常善以救人昇靈臺而演妙略二
乘之因果廣萬有之自然漸之以日損頓之
以不學喻則張弓鑿户法則挫銳解紛修之
有途習以成性黜聦隳體嗒焉坐忘不動於
寂幾微入照履殊方者了義無日由斯道者
觀妙可期力少功多要矣妙矣
得道
夫道者神異之物靈而有性虛而無象隨迎
莫測影響莫求不知所以不然而然之通生
無匱謂之道至聖得之於古妙法傳之於今
循名究理全然有實上士純信克己勤行空
心谷神唯道來集道有至力染易形神形隨
道通與神爲一形神合一謂之神人神性虚
融體無變滅形與之同故無生死隱則形同
於神顯則神同於形所以蹈水火而無害對
日月而無影存亡在己出入無間身爲滓質
猶至虚妙況其靈智益深益遠乎故靈寶經
云身神共一則爲眞身又西昇經云形神合
同故能長久然虚心之道力有深淺深則兼
被於形淺則唯及其心被形者則神人也及
心者但得慧覺而已身不免謝何則慧是心
用用多則體勞初得小慧悅而多辯神氣散
洩無靈潤身生致早終道故難備經云尸解
此之謂也是故大人含光藏暉以期全備凝
神寶氣學道無心神與道合謂之得道故經
云同於道者道亦得之又云古之所以貴此
道者何不日求以得有罪以免耶山有玉草
木因之不凋人懐道形體得之永固資薰日
久變質同神練神入微與道冥一散一身爲
萬法混萬法爲一身智照無邊形超有際緫
色空以爲用合造化以爲功眞應無方信惟
道德故西昇經云與天同心而無知與道同
身而無體然後大道盛矣而言盛者謂證得
其極又云神不出身與道同久且身與道同
則無時而不存心與道同則無法而不通耳
則道耳無聲而不聞眼則道眼無色而不見
六根洞達良由於此至論玄教爲利深廣循
文究理嘗試言之夫上清隱秘精修在感假
神丹以煉質智識爲之洞忘道德開宗勤信
唯一藴虚心以滌累形骸得之絶影方便善
巧俱會道源心體相資理踰車室從外因内
異軏同歸該通奥賾議默無逮二者之妙故
非孔釋之所能鄰其餘不知蓋是常耳

雲笈七籤卷之九十四
雲笈七籤卷之九十五以五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　仙籍語論要記
　　　法性虚妄
妙林經云天尊告度命眞士曰所謂安樂皆
從心生心性本空云何修行知諸法空乃名
安樂譬如愁人心意昏亂煩毒熱悶於此人
前設諸幻術木男木女木牛木馬羅列施張
作諸戲術愁者見之如生平牛馬相息諸煩
憒心意泰然我今亦爾一切衆生虚妄愁毒
未能安樂是故我說修諸功德無量無邊及
諸棊生不思議土若知虚妄本無所有一切
衆生舉足行步諸所作爲悉不思議若知清
靜自在無礙心所求願恣意充足若有修善
當得棊生三清妙土如此方便止彼虚妄而
實未曾有彼三清常樂境界之所希望若欲
速得三清寶城常樂凈土當以大乘無上慧
心觀我身相從無量劫因何法生旣知無因
乃知我以無我故是我身常在三清常樂凈
土
　　　道性因縁
海空智藏作禮問言天尊我今思念萬兆造
化之由云何一切諸法各有道性從因縁生
以是因縁應有縛耶應無縛耶是五陰耶是
六塵耶天尊答曰譬如衆生臨欲終時如日
之没臨欲没時山陵堆阜影見東移理無西
没衆生業果亦復如是此五陰滅彼五陰生
譬如燈明暗滅燈滅暗生譬如泥瓶泥與瓶
合泥滅瓶成而是泥相終不名瓶瓶雖非泥
不餘處來以泥因縁而生是瓶五陰生滅亦
復如是有煩惱故名爲繫縛無煩惱故名爲
解脫譬如眼根開時見色閉時無見煩惱繫
縛合散生滅更無别法衆生五陰亦復如是
　　　本性淳善
天尊告最勝童子當知夫一切六道四生業
性始有識神皆悉淳善唯一不雜與道同體
依道而行行住起卧語默飲食皆合眞理如
魚在水始生之初便習江湖不假教令亦如
玉質本白黛色本青火性本熱水性本冷不
關習學理本自然一切衆生識神亦復如是
禀乎自然自應道性無有差異云何而生種
種惡縁地獄餓鬼畜生等報當知皆是六根
所引所以六根六濁六情六染是四大結能
生種種善惡業因增長三途種種知惱能斷
無始以來一切善本又眞人决理禮白天尊
旣言一切衆生有神識初淳善不雜行必合
規動應眞理進退俯仰行住起卧莫有失節
一一諸法皆合道宗無有差異若如此者衆
生所見及與所聞動止所爲云何得染麤穢
之事天尊曰譬如氷寒之堂淳以氷凍而爲
梁柱床席屛幃莫非氷結就此中間云何得
火云何得熱煩惱之患一切衆生識神之初
亦復如是本旣爲善所習復善云何獲種種
果報又復天尊譬如百和之香共在一篋之
内芬芳流溢無有一家臭穢之氣識神之初
亦復如是本旣香潔滓穢無方又復天尊譬
如日光炅發明照於其中間了無暗黑識神
之初亦復如是本旣曉了冥昧云何猶復並
用我今有疑世間不容於善法中生無量惡
唯願大德爲我解說令諸衆會悉皆洗然離
諸疑滯爾時天尊安詳答言决理眞人如斯
切問不可思議汝等已曾親近無量無邊一
切眞人供養無量無邊一切天尊通達大智
曉了無礙故能發此微妙之言我當爲汝具
實解說汝等諦聽勿生疲怠决理大眞夫人
心法不可全以譬喻如氷凍琉璃香等所以
爾者如此物等皆爲靜法其安謚不能變易
是以其體不能生他以靜因故物不能入此
譬爲異若喻日者是義或同所以爾者日不
恒明不恒正有時薄蝕有時昃隱心法亦爾
遷動不定染滯所驅貪著利己所招爾
　　　有爲無爲法
爾時天尊告海空智藏言汝勿邪疑執有著
相以尋至眞無上之道寧可得乎眞士當知
一切諸法有爲性相悉皆滅壞無有常住所
以者何三界之所行諸法是知因衆生心力
衆生之性念念生滅有爲之法亦復皆爾念
念生滅即其生時己是滅相即其實時便生
空相有不常故故謂爲空無爲之法不可毁
滅不可測量若有感應則隨事顯若無感應
湛然恒存以是當知繼有爲者則有滅相有
滅相故是謂爲空無所繼者則無毁壞無毁
壞故是謂爲有汝當思惟善加分别一切妙
法本源所在
　　　觀四大相
上眞童子曰觀諸衆生四大之相何大是我
如空中雲如熱時火如電中光如水中月如
幻如化如鏡中像如空中響包想行識悉皆
如是衆生心相不可思議非是二乘之所能
了大哀天尊衆生之相亦復如是不來不去
非有非無非内非外來無所從去無所至而
常流轉妄受若皆以衆生無始以來染著我
故增長惡根受大煩惱無有窮盡衆生之相
煙煴之温神本澄清湛然無雜一切法本從
中而有以是因縁一切衆生善惡諸業唯一
心作更無餘法是故衆生不來不去不有不
無同等虚空無分别相大哀天尊我觀衆生
相法如是
　　　色身煩惱
海空智藏白天尊言大哀天尊云何凡夫不
見煩惱於煩惱中當有身耶過去世中身本
有耶未來見在是身有耶是身無耶若有身
者即是色耶即非色耶身屬他耶不屬他耶
非屬他耶非不屬他耶有命無身耶無命有
身耶有身有命耶無身無命耶身之與命俱
有常耶俱無常耶常無常耶非常非無常耶
爾時天尊安心含笑答海空言善哉善哉善
男子一切凡夫有身無身煩惱之身何以故
煩惱身者囊裏膿血障於道性是故衆生不
悟煩惱有眞道性眞道之性不在内耶不在
外耶不在中間亦不有耶亦不無耶非過去
耶非見在耶非未來耶非色心耶非自他耶
非有命耶非無命耶非有身耶非無身耶非
有常耶非無常耶爾時海空稽首作禮白天
尊言如是所說非有身耶非無身耶云何煩
惱障於道性道性之身從父母耶從微塵耶
從幻化耶從自然耶從虛空耶從變易耶從
善生耶從惡生耶從畜生耶從地獄耶從天
上耶若從父母生道性者云何父母是煩惱
耶非煩惱耶若是煩惱云何能生眞道性者
若是眞生眞性應常云何眞性從煩惱生若
從煩惱煩惱之障或墮於地獄道性之生亦
墮地獄若是不墮云何道性從煩惱生若無
煩惱云何煩惱障於道性以是義故唯願慈
尊垂哀愍說時衆顒顒欲有所聞爾時天尊
發微妙音答海空言善男子言道性者無性
之性非有法性非無法性道性之生亦有亦
無善男子言道性者非有身生非無身生非
非無有非非有無亦有身生亦無身生善男
子云何煩惱障於道性言道性者即煩惱生
非煩惱生亦是煩惱生是煩惱亦非煩惱云
何障於道性善男子譬如黑雲障於日光之
光不生不滅不去不來不有不無道性之生
亦復如是善男子道性之生非父母生是父
母生何以故若父母生父母生己生無所生
無生之生譬如花果花生無果果生無花道
性之生亦復如是道性云何從父母生善男
子云何道性從微塵生言道性者是微塵生
非微塵生是幻化生非幻化生是自然生非
自然生是虛空生非虛空生是變易生非變
易生是善因生非善因生是惡因生非惡因
生是畜生生非畜生生是地獄生非地獄生
是天上生非天上生以是因縁無生之生生
生無生非無法生非有法生若如是者生相
不生若是無者無生不無不無不有是爲道
性道性之生生之所生生生不生善男子向
難雲若從父母生道性者云何父母是煩惱
耶善男子今當爲說道性者從父母生善男
子譬如蓮花從淤泥生之生亦不是泥亦不
非泥道性之生亦復如是亦是父母亦非父
母善男子譬如人寄屋生屋非有人道性之
生亦復如是如木寄生隨木而生生非木種
道性之生亦復如是生於煩惱非煩惱云道
性猶如虚空相不可得以是當知非煩惱本
亦非衆生亦非非衆生善男子一切衆生若
非父母因縁而生不識因縁妄造諸惡生分
别想不信經典不愛衆生任命死生無復極
已以是因縁分别善惡不攝六情生種種愛
誹謗一乘海空寶藏聞說不聞聽說不聽起
種種念以是因縁或得癩病或得聾盲或受
畜生牛馬猪犬或受人形六根不具雖有人
形而無情智
　　　筏喻
海空智藏經云昔有國王以四虎令人養食
瞻視卧起摩洗虎令曰若令一虎生瞋恚者
我依律法當斬汝命爾時其人聞王教令心
大怖畏惶惶無所於是思惟捨虎而走爾時
大王聞人已走即遣少剛拔刀隨之其人回
顧見後少剛即便疾走是時少剛以惡方便
即藏持刀宻遣一人假爲親善而語之言汝
可來還其人不信即入空城而自匿旣入城
中視諸精舍悉空無人旣不見人即便坐卧
聞空中聲咄哉男子此城空曠無有人居今
夜當有四百賊來汝設遇者命不安金汝當
云何而得免之爾時其人益增恐怖復舍而
去路礙河水漂流無有船舫心又愁煩即取
種種草木爲筏復更思惟我必住此當爲猛
虎之所危害若渡此河筏不可依當没水死
終不爲彼虎所傷害即推草筏置之水中身
倚其上還動手足截流而去當到彼岸安隱
如故心大歡喜
　　　病說
天尊告善種王曰我說病者即是煩惱煩惱
旣空病法亦空病法旣空身法亦空何以故
煩惱身者如幻夢故以是因縁以空爲空善
種又言地水火風四大之中何大是身答云
煩惱身者非地大生不離地大水火風大亦
復如是一切衆生煩惱身者從四大起以之
爲病是故眞士隨之爲病於是善種得聞說
已即起作禮讃嘆一乘海空智藏是我大師
爲我輩說言病諸行無常身法無我不說海
空厭離於身說身有苦不說常樂玄都主京
教導三乘爲諸衆生作大橋梁度生死海於
空城中託身有疾哀彼衆生令識宿世億劫
中苦當念饒益一切衆生修弘福田念於衆
生勿令憂惱勸助衆生勤行進道作大醫王
療治衆生一切病根慰喻衆生以疾而卧爾
時海空智藏告善種王汝等勿疑我身疾者
而言無疾今我疾者皆前世因妄相顚倒諸
煩惱生無有實法惟之爲疾所以者何四大
合故假名爲身四大無主身亦無著今我疾
者皆由身起是故於身不應生著善種王旣
知病本即除我想及煩惱想當滅法想汝等
大王應作是念但以衆法合成此身我身之
身唯起滅法此法身者各不相知起時不言
我起汝滅滅時不言我滅汝起我念衆生亦
復如是善種大王汝等當知應作是念此法
身者亦是顚倒是我身者即是大患汝等應
當厭離此身云何爲離我所離我所者即離
二法離二法者不念内外諸法平等云何平
等我等常樂清靜内外無我我亦清靜此二
法者悉皆空空以何爲空但以名字名字故
空如此二法無决定性得是平等無有餘病
唯有空病空病亦空了空病故是我有病今
我病者無受而受說身無常法相不滅而取
證信故設有身普念衆生發大慈心說一乘
藏調伏我身亦當調伏一切衆生除種種病
今我說病爲斷衆生攀縁病本諸根若盡是
我無病善種大王若有一人有疾而卧汝等
應當作如是念諸法無我我身無常若空非
我雖身有疾在生死中化度一切而不厭倦
是名方便汝等又復念於我身身不離身是
病是身悲新悲故是惠方便設身有病而寂
寞故莫知方便善種大王若有衆生有疾而
卧不作是念不調伏心不厭離身而貪求愛
如是人者是愚人法當知是人不離生死地
獄若有一人有疾而卧念想法法若空無我
是我身疾在生死中而不生死無生死故生
死無我我於生死亦無污行住於常樂亦不
常樂不寂靜故是海空行如是之行永離生
死煩惱域中雖有我身不依身心雖在三界
不壞法性雖行於空亦無空想又告善根長
者大王我身雖病爲諸衆生有疾而卧雖行
無相爲彼衆生而現受作雖行無動爲彼衆
生而作動相種種演說雖行一乘海空智藏
爲彼衆生而遍現微塵之身雖行智慧轉大
法輪爲彼衆生無明暗室現大道光照彼煩
惱俱發善心行一乘行說是語已善種大王
及諸群臣八千餘人皆發善心
　　　求道二患
天尊告度命眞士曰修身求道具有二患一
者由有惡患二者見有身故如是二患道之
大病是故衆生若欲求道當以大乘無上慧
心觀我身相旣了無身三業自凈修六度行
行四等心是名隨順方便引接譬喻如行客
隔礙湯谷欲到彼岸無因得過假借舟航以
濟沉溺旣至彼岸向之舟航無所用之六度
四行亦復如是爲諸衆生未能體了無生道
岸是故假借六度安慰其心令得調伏即了
無身得致道地六度諸行無所復用度命又
言大德天尊所說譬喻要妙深遠一切衆生
修衆行以求度世旣得度已無所復行如是
一切成眞得道無所行邪旣無所行應失大
悲云何大道於衆生常行四弘以度衆苦天
尊答曰度命眞士天尊大聖濟生度苦無彼
此故無愛憎故無成壞故無得失故譬如橋
梁無心度物不揀凈穢是人非人牛馬騾驢
皆悉通過天尊大聖無心大度亦復如是雖
度衆生無彼此相無愛憎相無成壞相無得
失相猶如大海容納百川無增無滅無穢無
凈無心簡擇
　　　夢喻虚妄
天尊謂正見童子曰十方天尊出現於世爲
欲斷諸衆生虛妄說此妙經深邃之法諸衆
生各得凈慧明了法性無所障翳知諸法空
本無虚妄虛妄旣空心性清靜乃知十方一
切天尊無出没相以是之故十方天尊出現
於世得大利益一切衆生皆得正見泰然安
樂譬如夜夢見諸毒蛇開利牙齒近來逼身
擬作吞噬心神惶懼東西馳走叫聲烈天迷
悶躃地床邊覺人呼之曰咄哉睡夢如斯叫
耶而其夢人忽然睡覺申舒手足乃知夢見
虚妄非眞心意正定泰然安樂一切衆生同
在三界無明巨室諸所爲作皆悉夢幻無有
眞實天尊大聖說此大乘微妙經典覺悟一
切令得正見
　　　散花喻
眞藏經云天尊在靈解山散本微花其華飄
颻遍滿法界非青非白非赤非黑非長非短
非大非小非廣非狹入於細微離諸色像華
中有自然之果其果圓凈具一切味非一切
味具一切聲非一切聲具一切色非一切色
具一切香非一切香具一切觸非一切觸具
一切法非一切法具一切智非一切智其果
名具慈甘泉得此泉味自然飽滿無飢無渴
姿容端正妙麗希有到靈解山不生不滅湛
然常住證無生果爾時衆中有一童子名曰
善達從坐而起上白天尊不審本微之華中
有自然之果散滿法界盡諸微塵無大不覆
無小不入爲赤爲白爲青爲黑爲長爲短爲
大爲小爲廣爲狹爲見爲聞爲來爲去爲天
爲地如是華果浩溥周普遍成法界不可思
議不審一切衆生同禀一華云何諸縁各有
差别善惡不同生死之業苦樂殊形返覆徃
還受生各異或生邊夷或生中國或生奴婢
或生人王或生貧賤或生富貴或生跛躄或
生具足或生愚癡或生智慧或生慳貪或生
布施或生好殺或生慈悲或生五逆或生孝
順或生受苦或生受樂或生聾盲或生聦哲
或生禽蟲或生魚鱉如此業報種種不同唯
願慈悲分别解釋天尊告善達童子曰一切
法生皆從一本微華種種相好衆生迷惑不
自覺知於實相中横生顚倒法成受苦見懲
自生不孝慈愛遠離失本求末冥冥不曉長
處暗中無有解脫慈慜種種濟度顯法因由
衆中疑惑不了業縁諸法空寂畢竟無我推
問東方生物有邊崖不南方顯照有極源不
西方衰殺有情變不北方冥昧有窮通不色
聲香味觸有色聲香味觸不貪嗔癡縛有貪
嗔痴縛不善惡行業可修不也大師所顯推
問諸法行業並無所得云何差别苦樂不同
天尊曰諸法幻生幻生幻滅諸法幻滅幻滅
幻生如是幻相生滅幻無生滅幻相去來幻
無去來幻相貪癡幻無貪癡幻相取捨幻無
取捨幻相煩惱幻無煩惱幻相恩愛幻無恩
愛幻相差别幻無差别幻相一切衆生業縁
端正生滅無幻來去無幻貪癡無幻取捨無
幻煩惱無幻恩愛無幻差别無幻如是空寂
究竟道場善達聞之忽然覺悟
　　　論種子
天尊告曜明眞人曰向問言譬如種子種子
不壞牙莖枝葉花實等法從何而生吾今問
子種子壞邪牙實生邪種子若壞壞則無因
無因有果斯無是處牙生種壞壞則不生壞
爲生因亦非有是當知種子牙莖枝葉花實
非生非壞非因非果非不因果煩惱眞相亦
復如是非前非後非一非異非不一異又語
曜明汝爲種子壞乃牙生今又問種子牙壞
時生耶未壞生耶壞後生耶若壊時生者以
壞爲生生則不生生則壞者以生爲壞壞則
不壞云何種壞而得生牙譬如蔭壤身則不
生無蔭有身理則不然以是當知種子旣壞
牙則不生無種有牙理亦不然是故我言壞
則不生若有說壞生者與壞同體云何得生
譬如一身諸根同體云何頭壞而得足生理
則不然以是當知種子壞時牙則不生生壞
同體理亦不然是故我言壞時不生壞後生
者生滅相離云何爲因譬如種已先滅滅即
無牙云何牙後從敗種生以是當知壞後不
生壞已牙生理亦不然是故我言種子壞後
牙亦不生又語曜明種壞牙生生壞一耶生
壞異耶生壞一者壞相相違云何同體滅則
不生云何生壞生壞異者異則非因非因生
果理則不然譬如虚空非兔角因虛空非因
生兔角果理則不然以是當知異亦不生云
何不生又語曜明未壞生者則種子體中未
變未變牙生則無因無因有果無種有耶理
則不然猶如無形影則不生形若未生有影
生者當知此影不從形生譬如麻子未壞油
則不生以是當知未壞不生云何有生又語
曜明壞後生者彼種已滅滅則無因滅後生
牙始生生則非果彼種滅已有牙生者理則
不然猶如無乳酪則不生若無彼乳而有此
酪是則酪有不從乳生以是當知壞後不生
云何有生檢求生相畢竟永滅不可得故是
故無生
　　　眞假
昇玄經子明問曰旣無所有以何爲有道陵
答曰以無所有而名爲有又問何名所義答
曰形聲虚僞故又問何爲虚僞答曰乃不住
故又問云何不住答曰速變異故又問雖速
變異非無所有也旣已變異果是有物可變
安得云無答曰向變異者亦不言都無如虛
空耶但言一切所有皆爲非眞生者必死有
者必無成者必壞盛者必衰少壯必老向有
今無寒暑推移恍惚無常父母兄弟妻子室
家朋友交遊富貴强盛豪勢欣樂未盈幾時
豁然分散死亡别絶老病衰耗諍訟忿恨失
心喪志諸如此者憂惱萬端皆爲虛幻無一
眞實惟賢人道士知此非眞是虚僞法思惟
分别得其眞性冲漠淡泊守一安神深解世
間無所有故即亦俗法守道念眞安神無爲
得不死之術昇仙度世到長壽宫是名得無
所得又曰有性常假無性常無雖有二名求
之則一是則一體而有二名又曰有無二名
生於僞物形見曰有亡形曰無相因而然並
非眞實
　　　空法
天尊告遍通眞人曰空不可說我今說空虛
空旣空我說亦空以是當知世間虚妄本無
所有我說世間不墮虚妄何以故虚妄本無
所有我說世間不墮虛妄何以故虚妄性空
我說虚妄說妄亦空是故我說不虛妄遍通
白言大德天尊所說世間一切皆空隨順衆
生有何利益天尊答曰遍通眞士爲化引故
得出離故入空門故滅諸見故了無相故明
無作故一切諸行畢竟寂滅永不復生旣不
生滅常住不動是故我今以大悲心隨順世
間令諸衆生得此大利
雲笈七籤卷之九十五










雲笈七籤卷之九十六以六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　讃頌歌
　　　太微天帝君讃大有妙經頌一章
丹暉映雲庭紫煙光玉林煥爛七寶花璀璨
瑶靈音宫商自相和妙靈開人衿玄唱種福
田廣度無界心
　　　天帝君讃大有妙經頌一章
玄化本無迹有迹生道宗遨遊九天際息駕
六領宫道暢虚漠内靈歌發太空形感至寂
庭思詠希微通
　　　太帝君讃大有妙經頌一章
翳翳元化初渺渺晨霞散太寂空玄上寥朗
二儀判凝精抱空胎結化孕靈觀含眞頥神
内倏欻啓冥旦始悟憂促齡運交反天漢
　　　老君本生經頌一章
衆生之本際寂然無起滅弱喪迷其根自與
眞源别妄作善惡縁禍福報無絶欲得苦海
傾當使愛河竭守一固專柔持此無疵缺正
智通群有妙慧摧諸結萬行混同歸三乘泯
殊轍眞靜離塵垢清涼無惱熱
　　　太上智慧佪玄經頌一章
靈仙乘慶霄駕龍躡玄波洽眞表嘉祥濯足
八天河福應不我期故能釋天羅道德冠三
界地網亦以過感遇靈眞會凈慧經蓮華
　　　太上智慧經讃一章
學仙絶華念念念相因積去來亂我神神躁
靡不歷滅念停虚閑蕭蕭入空寂請經若飢
渴持志如金石保子飛玄路五靈度符籍
　　　本願大戒經頌一章
學仙行爲急奉戒制情心虚夷正氣居仙聖
自相尋若不信法言胡爲棲山林
　　　玉皇授欻生大洞三十九章與登龍
　　　臺歌二章
飈飈三霞領佪剛七元蓋八景入太元飛灑
九天外瓊扉生景雲靈煙絶幽藹西宫詠洞
玄清唱扶桑際守雌森峯間玄吟五老會欻
生有心哉與爾結中帶
　　　其一
匏河振滄茫天津鼓萬流八風駕神霄緬緬
虚中遊詠洞神明唱音爲汝玄投欻生必至
行肘伏塵中趨可爲苦心哉當告爾所求
　　　其二
　　　西王母授紫度炎光神變經頌三篇
嘯歌九玄臺崖嶺凝凄端心理六覺暢目弃
塵滓氛流霞耀金室虚堂散重玄積感致靈
降形單道亦分倏欻盼萬劫豈覺周億椿
　　　其一
秀圃蔚神階朱扉瓊林庭流風鼓空洞玉籟
乘虚鳴紫煙纏曲户丹暉映緑軿飛旗欝玄
蓋羽節耀紫清登景九霄際遨遊戲鳳城顧
愛幽境子一樂同朝生
　　　其二
騰轡控朗暉宴景洞野外流浪尋靈人合形
慶霄際手披朱島户朗若神冲泰金闕鬱嵯
峨清景無塵穢解衿玄閬臺適我良願會脫
屣三塗難保煉固年邁
　　　其三
　　　靈寶眞一自然太上玄一眞人頌一
　　　章
衆妙出洞眞煥爛曜太清奉者號仙人體無
永長生逍遥戲玄虚宫殿羅無形蒨粲七寶
林晃朗日月精龍鱗交横馳鳳凰翔悲鳴太
上治紫臺衆眞誦洞經捻香稽首禮旋行遶
宫城三周歸高座道王爲應聲人主弘至道
天下普安寧
　　　太上弘道頌一章
太上玄虛宗弘道尊其經俯仰已得仙歷劫
無數齡巍巍太眞德寂寂因無生霄景結空
構乘虚自然征日月光炳灼安和樂未央
　　　方諸宫東華上房靈妃歌曲一章
紫桂植瑶園朱華聲悽悽月宫生蘂淵日中
有瓊池左拔員靈曜右掣丹霞暉流金煥絳
庭八景絶煙迴緑蓋浮明朗控節命太微鳳
精童華顔琳腴充長飢控晨挹太素乘欻翔
玉墀吐納六虚氣玉嬪挹巾隨彈徴南雲扇
香風鼓錦披叩商百獸舞六天攝神威倏欻
億萬樁齡紀鬱巍巍小鮮未烹鼎言我巖下
悲
　　　青童大君常吟詠一章
欲植滅度根當拔生死栽沉吟墮九泉但坐
惜形骸
　　　太虛眞人常吟詠一章
觀神載形時亦如車從馬車敗馬奔亡牽連
一時假哀世俱識此但是惜風火種罪天綱
上受毒地獄下
　　　西城眞人王君常吟詠一章
形爲渡神舟泊岸當别去形非神常宅神非
形常載徘徊生死輪但苦心猶豫
　　　小有眞人王君常吟詠一章
失道從死津三魂迷生道生生日已逺死死
日已早悲哉苦痛客根華已顚倒起就零落
塵焉知反枯老
　　已上四首詩去月秋分日瑶臺大會四
　　君吟此言以和玄鈎廣韶之絃聲右英
　　夫人說此
　　　郭四朝常乘小船游戲塘中叩船而
　　　歌四首
清池帶靈岫長林鬱青葱玄島翔幽野悟言
出從容鼓檝乘神波稽首希晨風未獲解脫
期逍遥丘林中(晨風謂上清玉晨之風非毛)
(詩所稱鳩彼晨風之鳥也)
　　　其一
浪神九陔外研道遂全眞戢此靈鳳羽藏我
華龍鱗高舉方寸物萬吹皆垢塵顧哀朝生
蟪孰盡汝車輪(女寵不蔽席男愛不盡輪朝)
(生蜉蝣也以喻人之在世易致消歇)
　　　其二
逰空落非飈靈步無形方圓景煥明霞九鳳
唱朝陽揮翮扇天津晻藹慶雲翔遂造太微
宇挹此金棃漿逍遥玄陔表不存亦不亡(玄)
(陔九陔也皆八極之外九霞之頂名也飛登)
(木星亦云朗東陽之陔故若士語盧敖云與)
(汗漫期於九陔之上也)
　　　其三
駕欻舞神霄披霞帶九日高皇齊龍輪遂造
北華室神虎洞瓊林風雲合成一開闔幽冥
(户靈變玄跡滅四朝爲玉臺執蓋郎故云高)
(皇齊輪)
　　　其四
　　　保命仙君告許虎牙杜廣平常喜歌
　　　一章(杜契字廣平隱居華陽)
淳景翳廣林曖日東霞昇晨風儛六煙勃鬱
八道騰五嶽何必秀名山亦足陵矯首躡洞
阜栖心潜中興吐納胎精氣玄白誰能勝
　　　西王母宴漢武帝上元夫人彈雲林
　　　之璈歌步虚之曲一章
昔涉玄眞道騰步登太霞負笈造天關借問
太上家忽過紫微垣眞人列如麻渌景清飈
起雲蓋映朱葩蘭宫敞珠扇碧空啓瓊沙丹
臺結空構暐曄生光華飛鳳踶瞢峙燭龍倚
逶蛇玉胎來絳芝九色紛相拏挹景練仙骸
萬劫方童牙誰有壽前終扶桑不爲查
　　　西王母又命侍女田四妃答歌一章
晨登太靈宫挹此八玉蘭夕入玄元闕採蘂
撥琅玕濯足匏瓜河織女立津盤吐納挹景
雲味之當一餐紫微何濟濟瓊輪服朱丹旦
發汗漫府暮宿句陳垣去之道不同且各體
所安二儀復猶存奚疑億萬樁莫與世人說
行尸言此難
　　　王母贈魏夫人歌一章(并序)
夫人旣白日昇晨在王屋山時九微元君龜
山王母三元夫人雙禮珠紫陽左仙石路成
太極高仙伯延蓋公子西成眞人王方平太
虚眞人南嶽赤松子桐栢眞人王子喬等並
降夫人小有清虚上宫絳房之中時夫人與
王君爲賓主焉設瓊酥緑酒金觴四奏各命
侍女陳曲成之鈎於是王母擊節而歌
駕我八景輿欻然入玉清龍裙拂霄漢虎旂
攝朱兵逍遥玄津際萬流無暫停哀此去留
會劫盡天地傾當盡無中景不死亦無生體
彼自然道寂觀合太冥南嶽挺眞翰玉映曜
頴精有任靡期事虚心自受靈嘉會絳河内
相與樂未央
　　　雙禮珠彈雲璈而答歌一章
玉清出九天神館飛霞外霄臺煥崖蛾靈夏
秀蔚翳五雲興翠華八風扇緑氣仰吟消魔
詠俯研智與慧萬眞啓晨景唱期絳房會挺
頴德音子神映乃拂沛天嶽凌空構洞臺深
幽邃逰海悟井隘履眞覺世穢舞輪宴重空
筌魚自然廢迴我大樁羅長謝朝生世
　　　高仙盼逰洞靈之曲一章(并序)
玉皇又命欻生入隱室見上清元君龜山君
於是二眞乃各命侍女王延賢于廣運等彈
雲林琅玕之嗷侍女安德音範四珠擊昆明
之築侍女左抱容韓能賓吹鳳鸞之簫侍女
趙運子李慶玉拊流金之石侍女辛白鵠鄭
辟方燕婉來田雙連等四人合歌
玉室煥東霞紫輦浮絳晨華臺何盼目北宴
飛天元清凈太無中眇眇躡景遷吟詠大洞
章唱此三九篇曲寢大漠内神王方寸間菽
室思靈暉何事苦山林須臾變衰翁迴爲孩
中顏
　　　四眞人降魏夫人歌共五章(并序)
四眞人降魏夫人靜室教神眞之道授黄庭
等經因設酒餚四眞吟唱太極眞人先命北
寒玉女宋聯消彈九氣之璈方諸青童又命
東華玉女燕景珠擊西盈之鐘扶桑賜谷神
王又命雲林玉女賈屈庭吹鳳唳之簫清虚
眞人又命飛玄玉女鮮于靈金拊九合玉節
於是太極眞人發飛空之歌一章
丹明煥上清八風鼓太霞迴我神霄輦遂造
玉嶺阿咄嗟天地外九圍皆吾家上採日中
精下飲黄月華靈觀空無中鵬路無間邪顧
見魏賢安濁氣傷爾和勤研玄中思道成更
相過
　　　方諸青童歌一章
太霞扇晨暉九氣無常形玄轡飛霄外八景
乘高清手把玉皇袂携我晨中生盼觀七曜
房朗朗亦冥冥超哉魏氏子有心復有情玄
挺自嘉會金書東華名賢安宻所研相期暘
谷汧
　　　次扶桑神王歌一章
晨啓太帝室超越匏瓜水碧海飛翠波連岑
赤嶽峙浮輪雲濤際九龍同轡起虎旗鬱霞
津靈風翻然理華存久樂道遂致高神擬拔
徙三縁外感會乃方始相期陽洛宫道成携
魏子
　　　次清虛眞人歌二章
駕欻控清虚徘徊西華館瓊林旣神杪虎旂
逐煙散慧風振丹旍明燭朗八煥解襟庸房
裏神鈴鳴蒨粲栖景若林柯九絃玄中彈遺
我積世憂釋此千年嘆怡盼無極已終夜復
待旦
　　　其一
紫霞儛玄空神風無綱領欻然滿八區祝爾
豁虚靜八窗無常朗有冥亦有炅洞觀三丹
田寂寂生形景凝神挺相遇雲姿卓鑠整愧
無郢石運蓋彼自然頴勤宻攝生道泄替結
灾眚靈期自有時携袂乃俱上
　　　其二
　　　人間可哀之曲一章(并序)
太子文學陸鴻漸撰武夷山記云武夷君地
官也相傳每於八月十五日大會村人於武
夷山上置幔亭化虹橋通山下村人旣棊是
日太極玉皇太姥魏眞人武夷君三座空中
告呼村人爲曾孫汝等若男若女呼坐乃命
鼓師張安凌槌鼓(木槌/也)趙元胡拍副鼓劉小
禽坎苓鼓曾少童擺兆鼓高知滿振嘈鼓高
子春持短鼓管師鮑公希吹横笛板師何鳳
兒撫節板次命絃師董嬌娘彈筌篌謝英妃
撫掌離(蓽/篥)吕阿香戛圓腹(琵/琶)管師黄次姑噪
悲慄(蓽/篥)秀琰鳴洞蕭小娥運居巢(笙/也)金師羅
妙容揮撩銚(銅鈸/也)乃命行酒須臾酒至云酒
無謝又命行酒乃令歌師彭令昭唱人間可
哀之曲其詞曰
天上人間會合踈稀日落西山兮夕鳥歸飛
百年一餉兮志與願違天宫咫尺兮恨不相
隨
　　　巴謡一章并序
秦始皇三十一年九月庚子茅盈高祖濛於
華山之中乘雲駕鶴白日昇天先是時有巴
謡歌曰
神仙得者茅初成駕龍上昇入太清時下玄
洲戲赤城繼世而棊在我盈帝若學之臈嘉
平
　　　楊羲眞人夢蓬萊仙公洛廣休召四
　　　人各賦詩一章
　　　石安慶先作詩一章
靈山造太霞堅巖絶霄峯紫煙散神州乘飈
駕白龍相携四賓人東朝桑林公廣休年雖
前壯氣何蒙蒙實未下路讓推年以相崇
　　　次張誘世作詩一章
北逰太漠外來登蓬萊闕紫雲構靈宫香煙
何鬱鬱美哉洛廣休久在論道位羅駢眞人
座齊觀白龍邁離式四人用何時共解帶有
懷披襟友欣欣高晨會
　　　次許玉斧作詩一章
逰觀奇山巘漱濯滄流清遥覩蓬萊間屹屹
沖霄冥五芝被絳嵒四階植琳瓊紛紛靈華
散晃晃煥神庭從容七覺外任我攝天生自
足方寸里何用白龍榮
　　　次丁瑋寧作詩一章
玄山構滄浪金房映靈軒洛公挺奇尚從容
有無間形沈北寒宇三神接九天同寮相率
棊推我高勝年弱冠石慶安未肯崇尊賢嘲
笑蓬萊公呼此廣休前明公將何以却此少
年翰
　　　昊王夫差書一章(并序)
天文五符云仙人樂修門於勞盛山上刻石
作五符文
玄津流絳波崑碧映琅山朝日控晨輝薈艷
何婉蜓逰雲落太陽飈景淩三天靈寶曜九
虚幽明鐘山間夏禹登八窗散氣響金蘭因
枝振玉條緑波討洪源扶質立靈干垂葉以
結繁渺邈龍鳳跡煥爛九天翰仰挹三辰精
保身永長安俯漱五華液還復反童顏騰神
温涼宫豈知熱與寒千秋似清旦萬歲猶日
半鼓翼空洞上要我靈寶官棼棼五帝駕俱
會景漠端相問飢與渴玄泉饒流丹永仙方
寸内八遐無易難顧聞朱門臭當涂中有難
銘碣勞巖陰宂岫可稽盤
　　　辛玄子詩三首(并序)
玄子字延期隴西定谷人也漢明帝時諫議
大夫上洛雲中趙國三郡太守辛隱之子也
玄子少好至道遵奉法戒先世殃流享年不
永没命於長津西王母見我苦行酆都北帝
愍我道心告敕司命傳檄三官攝取形骸還
魂復眞使我頥胎位爲靈神近得度名南宫
定策朱陵藏精待時方列爲仙而太帝令見
差領東海侯氏更生又選補禁元中郞將昊
越鬼神之司故來相從今贈詩三篇以叙推
情之至也(注云楊君旣爲昊越司命董統鬼)
(神玄子職𨽻方應相聞故先造此詩陳情)
疇昔入冥鄉順駕應靈招神隨空無散氣與
慶雲消形非明玉質玄匠安能雕蹀足吟幽
唱仰手翫鳴條林室有逸歡絶此軒外交遺
景附圓曜嘉音何寥寥(此篇叙事迹之本志也)
　　　其一
寂通寄興感玄氣攝動音高輪雖參差萬刃
故來尋蕭蕭研道子合神契靈襟委順浪世
化心摽窈窕林同期埋外逰相與靜東岑(此)
(篇申情寄之來縁也)
　　　其二
命駕廣酆阿逸跡幽冥鄕空中自有物有中
亦無常悟言有無際相與會濠梁目擊玄解
了鬼神理自忘(此篇論人鬼之幽致也)
　　　其三
雲笈七籤卷之九十六

雲笈七籤卷之九十七以七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　歌詩
　　　太微玄清左夫人歌一首(并序)
太微玄清左夫人太微之上眞也𣈆興寧三
年乙丑十二月十七日與太元眞人衆眞降
於句曲金壇眞人楊義之室吟北淳宫中歌
詞曰
鬱藹非眞墟太元爲我館玄公豈有壞縈蒙
孤所難落鳳控紫霞矯轡登晨巘寂寂無濠
涯暉暉空中觀隱芝秀鳳丘逡巡瑶林畔龍
胎嬰爾形八瓊迴素旦琅華繁玉宫結葩凌
巖燦鵬扇絶億嶺拊翮扶霄翰西庭命長歌
雲璈棄虚彈八風纏緑宇叢煙豁然散靈童
擲流金火微啓辭案三元折腰舞紫皇揮袂
讃朗朗扇景輝曄曄長庚煥超軿聳明刃下
眄使我惋顧哀地仙輩何爲栖林澗
　　　靈鳳歌一首并序
本行經云西方衛羅國王有女字曰丑瑛與
鳳共處於是靈鳳常以羽翼扇女十二年中
女忽有胎王意而怪之因斬鳳頭埋着長林
丘中女後生女名曰皇妃嘆而歌曰
杳杳靈鳳綿綿長歸悠悠我思永與願違萬
劫無期何時來飛
於是王所殺之鳳鬱然而生抱女俱飛逕入
雲中去
　　　女仙張麗英石鼓歌一首(并序)
金精山記云漢時張芒女名麗英面有奇光
不照鏡但對白紈扇如鑒焉長沙王昊苪聞
其異質領兵自來娉女時年十五聞芮來乃
登此山仰卧披髪覆於石鼓之下人謂之死
芒妻及苪使人棊視忽見紫雲鬱起遂失女
所在得所留歌一首在石鼓之上歌曰
石鼓石鼓悲哉下土自我來觀民生實苦哀
哉世事悠悠我意我意不可辱兮王威不可
奪余志有鸞有鳳自歌自舞凌雲歷漢逺絶
塵羅世人之子其如我何暫來期會運棊即
乖父兮母兮無傷我懷(至今石鼓一處黑色)
(直下狀女垂髮時人號爲張女髪)
　　　漢初童謡歌一首(并序)
漢初有四五小兒戲於路中一兒歌曰
著青裙入天門揖金母拜木公
時人皆莫知之唯張子房知之乃棊拜焉曰
此乃東王公之玉童也言仙人得道昇天當
揖金母而拜木公也自非沖虛登眞之子莫
知其津矣
　　　萼緑華贈羊權詩三首(并序)
萼緑華者仙女也年二十許上下青衣顏色
絶整以𣈆穆帝昇平三年己未十一月十日
夜降於羊權家自云是南山人不知何山也
自此一月輒六過其家權字道輿即𣈆簡文
帝黄門郞羊欣之祖也權及欣皆潜修道要
耽亥味眞緑華云我本姓揚又云是九嶷山
中得道女羅郁也宿命時曾爲其師母毒殺
乳婦玄洲以先罪未滅故暫謫降臭濁以償
其過贈權詩一篇並火澣布手巾一條金玉
條脫各一枚條脫似指環而大異常精好謂
權曰愼無泄我下降之事泄之則彼此獲罪
因曰修道之士視錦綉如弊帛視爵位如過
客視金玉如瓦礫無思無慮無事無爲行人
所不能行學人所不能學勤人所不能勤得
人所不能得何者世人行嗜欲我行介獨世
人學俗務我學恬漠世人勤聲利我勤内行
世人得老死我得長生故我今已九百歲矣
授權尸解藥亦隱影化形而去今在湘東山
中緑華初降贈詩曰
神嶽排霄起飛峯鬱千尋寥籠靈谷虛瓊林
蔚蕭森羊生標美秀弱冠流清音栖情莊惠
津超形象魏林揚彩朱門中内外邁俗心
　　　其一
我與夫子族源冑同淵池宏宗分上業於今
各異枝蘭金因好著三益方覺彌
　　　其二
靜尋欣斯會雅綜彌齡祀誰云幽鑒難得之
方寸里翹想樊籠外俱爲山巖士無令騰虛
翰中隨驚風起遷化雖由人藩羊未易擬所
期豈朝華歲暮於吾子
　　　其三
　　　九華安妃贈楊司命詩二首(并序)
九華安妃者𣈆興寧三年乙丑六月二十五
日夜與紫微王夫人降金壇揚羲家妃著雲
錦裙上丹下青文彩光鮮腰中有緑綉帶繫
十餘小鈴鈴作青黄色更相參間左帶玉珮
亦如世間珮但幾小耳衣服儵儵有光照眠
室内如日中映視雲母形也雲髪髦鬢整頓
絶倫頂中作髻餘髪垂下至腰指著金環白
珠約臂年可十三四許左右有二侍女一著
青衣帶青章囊手持一錦囊長一尺二寸盛
書書當十許卷以白玉檢檢囊口檢上刻字
云玉清神虎内眞紫元丹章其一侍女著青
衣捧白箱以絳帶束絡之白箱似象牙形侍
女年可十七八許整飾非常妃及侍者顔容
瑩朗鮮徹如玉五香芬馥如燒香嬰氣也初
來入户在紫微夫人後行夫人啓之始乃見
告曰今日有貴客來於是楊君起立紫微曰
可不須起但當共坐自相向作禮耳於是就
坐相禮畢紫微曰此即上眞元君金臺李夫
人之少子也太虚元君昔遺詣龜山學上清
道道成受太上書署爲紫清上宫九華眞妃
也賜姓安名鬱嬪字虛簫紫微問楊君世曾
見有此人否答曰靈眞高秀無以爲喻妃手
中先握三枚棗色如乾棗而形長大亦不作
棗味食之無核味似梨而妃夫人揚君各食
一枚妃問君年幾答三十六庚寅歲九月生
妃曰君師南眞夫人司命秉權道高妙備寔
德之宗也聞君德音甚久不期今日契冥運
之會君答以沈湎下俗塵染其質高卑雲邈
無縁禀敬猥虧靈降欣踊罔極唯蒙啓訓以
祛其闇濟其兀兀夙夜所願也妃曰君今語
不得有謙飾之詞謙飾殊非事宜良久命楊
染筆爲詩畢妃取視之曰今以相贈以宣丹
心若意中有不解者自可微訪耳詩曰
雲闕堅空上瓊臺竦鬱羅紫宫乘緑景靈觀
藹嵯峨琅軒朱房内上德煥絳霞俯潄靈瓶
津仰掇碧㮏花濯足玉天池鼓枻牽牛河遂
策景雲駕落龍轡玄阿振衣塵滓際褰裳步
濁波願爲山澤結剛柔順以和相携雙清内
上眞道不邪紫微會良謀唱納享福多
　　　其一
駕欻發西華無待有待間或眄五嶽夆(音/峯)或
濯天河津釋輪尋虚舟所在皆纏綿芥子忽
萬頃中有崑崙山小大固無殊逺近同一縁
彼作有待來我作無待親
　　　其二
　　　中候王夫人詩四首(并序)
東華夫人紫清内傳妃領東宫中候眞夫人
亦爲紫微之姊理在滄浪雲林宫𣈆興寧三
年乙丑降金壇揚羲之家云靈王有子三十
八人子𣈆太子也師事嵩嶽浮丘公白日昇
天中候名觀香字衆愛是宋姬子於子𣈆爲
别生妹子𣈆兄弟五人妹二人凡七人得道
弟眉壽即觀香同母兄也是夕裴清靈眞人
王桐柏眞人昭靈李夫人紫微王夫人右英
王夫人南嶽魏夫人同降中候所受修眞之
道與定録同㖟曰鳳巢高木素衣衫然履順
思貞凝心虚玄五公石腴彼體所便急宜服
之可以少顔三八令明次行玄眞解駕偃息
可誦洞篇瓊刃應數精心高栖隱嘿沈閑正
氣不虧木散除疾是汝所宜次服䭀飯兼穀
勿違益髓除患肌膚充肥然後登山詠洞講
微寅獸白齒亦能見機遂得不死過度壬辰
偃息盛木玩執周書太極植簡金名西華與
服可否自應靈符理契同神原厥洞相求(此)
(解許長史名穆字思玄及玉斧虎牙名字勸修習服餌)
衆眞爲詩中候吟曰
龍旗舞太虚飛輪五嶽阿所在皆逍遥有感
興冥歌無待喻有待相遇故得和滄浪奚足
遼玄井不爲多鬱絶尋步間俱會四海羅豈
若絶明外三劫方一過
　　　其一
八塗會無宗乘運觀囂羅化浮塵中際解衿
有道家眄煙忽未傾携眞造靈呵虛景磐瓊
軒玄鈎作鳳歌適路無軌滯神音儛雲波齊
德秀玉景何用世間多
　　　其二(㖟此畢吟良久復㖟曰)
但觀夷天眞去累縱衆情體寂廢機駟崇有
則攝生焉得齊物子委運任所經
　　　其三
登軿發東華扇飇儛太玄飛轡騰九萬八落
亦已均暫眄山水際窈窕靈嶽間同風自齊
氣道合理亦然龍芝永遐齡内觀攝天眞東
岑可長靜何爲物所纏
　　　其四
　　　方丈臺昭靈李夫人詩三首(并序)
方丈臺東宫昭靈李夫人者即北元中玄道
君李慶賓之女太保玉郞李靈飛之妹也以
湯時得道白日昇天受書爲東宫昭靈夫人
治方丈臺第十三朱館中東𣈆哀帝興寧三
年乙丑八月二十二日夜降於眞人楊羲之
家夫人著紫錦衣帶神虎符握流金鈴年可
十三四許有兩侍女年可二十一二名隱暉
皆青綾衣捧白玉箱二枚青帶絡之題曰太
上帝章一曰太上玉文夫人帶青色綬如世
人帶章囊狀隱章當長五丈許三四尺與上
元夫人紫微夫人右英夫人諸眞同降臨去
作詩曰
雲墉帶天構七氣煥神憑瓊扉啓晨鳴九音
絳樞中紫霞與朱門香煙生緑窗四駕舞虎
旗青軿擲玄空華蓋隨雲列落鳳控六龍策
景五嶽阿三素眄君房適聞噪穢氣萬濁污
我胷臭物薰精神囂塵互相沖明玉皆璀爛
何獨盛得躬高揖苦不早坐地自生蟲
其年九月三日復降又歌曰
縱酒觀群慧倏欻四落周不覺所以然實非
有待逰相遇皆歡樂不遇亦不憂縱影玄空
中兩會自然疇
十二月一日夜南嶽夫人又吟寄許玉斧詩
曰
飛輪高晨臺控轡玄壟隅手携紫皇袂倏忽
八風驅玉華翼緑幃青裾扇翠裙冠軒煥崔
嵬珮玲帶月珠薄入風塵中塞鼻逃當除臭
腥凋我氣百阿令心徂何不飈然起蕭蕭步
太虚
　　　南極王夫人授楊羲詩三首(并序)
南極王夫人王母第四女也名林字容眞一
號南極紫元夫人或號南極元君理太丹宫
受書爲金闕聖君上保司命漢平帝時降於
陽洛山石室之中授清虚眞人小有天王王
褒字子登太上寶文等經三十一卷夫人年
可十六七許著錦帔青羽裙左佩虎書右帶
揮靈形貌眞正天姿晻藹乘羽寶之車駕以
九龍女騎九千居渤陽丹海長萬山中主教
當爲眞人者𣈆興寧三年乙丑降眞人楊羲
之家與眞人同會因吟授羲曰
控飈扇太虚八景飛高清仰浮紫晨外俯看
絶落溟玄心空同間上下弗流停無待兩際
中有待無所管體無則能死體有則攝生東
賓會高唱二待何足爭(東賓東嶽上卿大茅君也)
　　　其一
命駕玉錦輪儛轡仰徘徊朝逰朱火宫夕宴
夜光池浮景清霞杪八龍正參差我作無待
逰有待輒見隨高會佳人寢二待互是非有
無非有定待待各自歸
　　　其二
是歲六月二十三日夜南極夫人又吟㖟楊
君曰
林振須類感雲鬱待龍吟玄數自相求觸節
皆有音飛軿出西華緫轡忽來尋八遐非無
娱同詠理自欽悼此四維内百憂常在心俱
逰北寒臺神風開爾襟
　　　其三
　　　紫微王夫人詩一十七首(并序)
紫微夫人名青娥字愈音王母第二十女也
昔降授太上寶神經與裴玄仁裴得道拜清
靈眞人𣈆興寧三年乙丑六月降楊羲之家
時與太元眞人桐栢眞人右英夫人南岳夫
人同降言夫人位爲紫微宫左夫人鎭羽野
玄隴之山上宫主教當成眞人者是夕眞人
會右英夫人歌修眞之事夫人答歌曰
乘飈遡九天息駕三秀嶺有待徘徊盼無待
固當靜滄浪奚足勞孰若越玄井
　　　又吟曰
龜闕鬱巍巍墉臺落月珠列坐九靈房叩璈
吟太無玉簫和我神金醴釋我憂
　　　又吟曰
宴酣東華内陳鈎千百聲青君呼我起折腰
希林庭羽帔扇翠暉玉佩何鏗零俱指高晨
殿相期象中冥
　　　又叙玄隴之逰吟曰
超舉步絳霄飛飈北壟庭神華映仙臺圓曜
隨風傾啓暉挹丹元扉景餐月精交袂雲林
宇浩軫還童嬰蕭蕭寄無宅是非豈能營世
網自擾競安可語養牛
　　　九月六日夕雲林又降命楊君染筆
　　　喻作吟曰
解輪太霞上斂轡造紫丘手把八天氣縱身
空中浮一眄造化綱再視索高疇道要旣已
是可以解千憂求眞得良友不去復何求
　　　吟此令示許長史穆及郗方回又吟
　　　曰
紫空朗玄景玄宫帶絳河濟濟上清房靈臺
煥嵯峨八輿造朱池羽蓋傾霄柯震風迴三
晨金鈴散玉華七轡降九陔宴眄不必家借
問求道子何事坐塵波豈能栖東秀養眞收
太和
　　　亦令示許與郗十月十八日又與衆
　　　降命楊君書曰
左把玉華蓋飛景躡七元三晨煥紫輝竦眄
撫明眞變踴期須臾四面皆已神靈發無涯
際勤思上清文何事坐横途令爾感不專陰
痾失玄機不覺年歲分
　　　徐謂楊君曰夫令勤者勤其事耽其
　　　玄微耳愼者亦觸類而作也學道之
　　　難不可書矣有耻鄙之心者於道亦
　　　遼乎灌秉然後可貴耳賢者之舉自
　　　更始爾今且當内忘也因吟曰
玄清眇眇觀落景出東淳願得絶塵友蕭蕭
罕世管
　　　吟此再三又曰
靈人隱玄峯眞人韜雲來玄唱非無期妙應
自有待豈期虛空寂至韻固常在携襟登羽
宫同宴廣寒裹借問朋人誰所存惟玉女
　　　吟竟曰卓雲虚之駿抗翮於崆峒之
　　　上斯人也豈不長挹南面求謝千乘
　　　乎二月三十日吟一章曰
褰裳濟渌河遂見扶桑公高會太林墟賞宴
玄華宫信道苟淳篤何不栖東峯(此亦叙方)
(諸東華之勝也)
　　　四月十四日又作七章詞曰
控景始揮津飛飈登上清雲臺鬱峨峨閶闔
秀玉城晨風鼓丹霞朱煙灑金庭緑葉燦玄
峯紫芝巖下生慶雲纏丹爐煉玉飛八瓊宴
眄廣寒宫萬椿愈童嬰龍旗啓靈電旗音斤
虎旗徴朱兵高眞迴九曜洞觀均潜明誰能
步幽道尋我無窮齡
　　　其一
翳藹紫微館鬱臺散景飈鸞唱華蓋間鳳鈎
導龍軺八狼携絳旌素虎吹角簫雲勃寫靈
宫來適塵中囂解轡佳人所同氣自相招尋
宗須臾頃萬齡乃一朝椿期會足衰劫棊豈
足遼眞眞乃相目莫令心徂抄虚刀揮至空
鄙滯五神愁
　　　其二
朝啓東晨暉飛軿越滄溟山波振青涯八風
扇玄煙迴眄易遷房有懷眞感人三金可逰
盤東岑宜永甄紛紛當途中孰能步生津
　　　其三
飄颻八霞嶺徘徊飛晨蓋紫軿騰太虚曬眄
九虛外玉簫激景雲靈煙絶幽藹高仙宴太
眞清唱無洭際去來山嶽庭何事有待邁
　　　其四
神玉曜靈津七元煥神扉虚遷方寸里一躍
登太微妙音乘和唱高會亦有磯齊此天人
眄恊彼晨景飛緫轡六合外寧有傾與危
　　　其五
薄宴塵飈嶺代謝緑還歸奚識靈劫期顧眄
令人悲
　　　其六
雲草廕玄方仰感旋曜精詵詵繁茂萌重德
必克昌
　　　其七
雲笈七籤卷之九十七








雲笈七籤卷之九十八以八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　詩賛辭
　　　太眞夫人贈馬明生詩二首(并序)
太眞夫人者王母之小女也年可十六七名
婉羅字勃遂事玄都太眞有子名三天太上
府司直緫糺天曹之遺此地上之卿佐年少
好委官逰逸虚廢事任有司奏劾以不親局
察降主東嶽退眞王之編司鬼神之帥五百
年一代其職夫人因來視之勵其後使修守
政事以補其過道過臨淄值縣小吏和君賢
爲賊所傷當時殆死夫人見而愍之問其何
傷乃爾君賢以實對夫人曰汝所傷乃重刃
關於肺五臟泄漏血凝絳府氣激腸外此將
死之急也不可復生如何君賢知是神人叩
頭求哀乞賜救護夫人於肘後筒中出藥一
丸大如小豆即令服之登時而愈血絶瘡合
無復慘痛君賢再拜跪曰貧家不足以謝不
知何以奉答思施唯當自展駑力以報所受
耳夫人曰汝必欲謝我意亦可佳可見隨去
否君賢乃易姓名自號馬明生隨夫人執役
夫人還入東嶽岱宗山峭壁石室之中上下
懸絶重巖深隱去地千餘丈石室中有金牀
玉幾珍物奇瑋乃人跡所不能至處也明生
初但欲學金瘡方旣見其神仙來棊乃知有
不死之道旦夕供給掃灑不敢懈倦夫人亦
以鬼怪虎狼眩惑衆變試之明生神情澄正
終不恐懼又使明生他行别宿因以好女於
卧息之間調戲親接之明生心堅志靜固無
邪念夫人或行去十日五日還或一月二十
日還見有仙人賓客乘龍麟駕虎豹棊來或
有拜謁者眞仙彌日盈坐客到輒令明生出
外别室或立致精細厨食肴果非常香酒奇
漿不覺而至不可目名或呼明生坐與之同
飲食又聞空中有琴瑟之音歌聲宛妙夫人
亦時自彈琴瑟有一弦五音並奏高朗響激
聞於數里衆鳥皆爲集於岫室之間徘徊飛
翔驅之不去逮天人之樂自然之妙也夫人
栖止常與明生同石室中而異榻耳若幽寂
之所都唯二人或行去亦不道所棊之處但
見常有一白龍來迎夫人即著雲光綉袍乘
白龍而去其袍專是明月珠綴著衣縫帶玉
珮戴金華太玄之冠亦不見有從者旣還即
龍自去不知所在石室玉牀之上有紫錦被
褥緋羅之帳中有服玩之物瑰金函奩玄黄
羅列非世所有不能一一知其名也兩卷素
書上題曰九天太上道經明生亦竟不敢發
舒視其文也唯供給灑掃守巖室而已至於
服玩亦不敢竊闚之亦不敢有所請問如此
五年愈加勤肅輒不怠惰夫人謂之曰汝可
謂眞可教也必能得道者也以子俗人而恭
仰靈氣終莫之廢雖欲求死亦焉可得乎因
以姓字本未告之曰我久在人間今奉君王
命又被太上召不復得停念汝專謹故相語
欲教汝長生之方延年之術而我所授服以
太和自然龍胎之醴適可授三天眞人不可
以教始學之者固非汝所得聞矣縱或聞之
亦必不能用之持身也有安期先生曉金液
丹法其方秘要是元君太一之道白日昇天
者矣安期明日來吾將以汝付囑之焉相隨
稍久其術必傳明日安期先生至乘驕麟著
朱衣戴逺逰冠帶玉珮及虎頭鞶囊視之可
年二十許潔白嚴整從六七仙人皆執節奉
衛見夫人甚揖敬稱下官須臾厨膳至飮宴
半日許夫人語明生曰吾不復得停汝隨此
君去勿憂念也我亦時時當棊視汝因以五
言詩二篇贈之可以相存明生流涕而辭乃
隨安期先生受九丹之道詩曰
暫捨墉城内命駕岱山阿仰膽太清闕雲樓
鬱嵯蛾虚中有眞人來棊何紛葩煉形保自
然俯仰挹太和朝朝九天王夕館還西華流
精可飛騰吐納養青牙至藥非金石風生自
然歌上下凌景霄羽衣何婆娑五嶽非妾室
玄都是我家下看榮競子篤似蛙與蟆眄顧
塵濁中憂患自祖羅苟未悟妙㫖安事於琢
磨禍湊由道洩宻愼福臻多
　　　其一
昔生崑陵宫共講天年延金液雖可遐未若
太和仙仰登冥仙臺虚想詠靈人忽遇扶桑
王九老仙都眞駕驂紫虬輦靈顏一何鮮啓
我尋長涂邀我自然津告以鴻飛術授以玉
胎篇瓊膏凝玄氣素女爲我陳俯挹琳鳳腴
仰上飄三天雲綱立爾步五嶽可暫旋玄都
安足逺蓬萊在脚間傳受相親愛結友爲天
人替即逰刑對禍必無愚賢秘則享無傾泄
則軀命顚
　　　其二
　　　雲林右英夫人㖟楊眞人許長史詩
　　　二十六首(并序)
雲林右英夫人名媚蘭字申林王母第十三
女也受書爲雲林宫右英夫人治滄浪山𣈆
興寧三年乙丑七月三日東嶽上卿司命諸
眞同降於楊君因㖟書曰弱喪潤瀁篤靈未
盡倚伏異因雲梯未抗雖有懷於進趨猶未
淵於至理矣君才實天工以清瀾凝浪於高
韻志栖神乎太玄期紫庭而步空矣有心洞
於飛滯柔翰蔚乎冥契也動合規矩等圓殊
方靜和眞味吐納興音可謂縱誕德挺良爲
欽然矣然穢思不豁鄙恡内固淫念不斬靈
池未澄將未得相與論内外之期況二景之
交耳夫失機者貴在能改相釋有情今無妨
矣雖暫弭群聽故克和也前途悠邈此比非
一漏緒多端當恒戢宻苟情有愆散得隨事
失悟言微矣將何以遏之將何以遺之清響
散空神風灑林身超冥衢志詠靈音仁侯其
人也守眞一勤篤者一年使頭不白而秃髪
再生苟内憂子孫外綜王事朋友之交耳目
廣用聲氣雜役此亦無益矣又述玉斧修道
之事因喻以薛季和七試不過乃長里先生
薛公之弟爲淫泆失位然性好簫音鳳響長
里乞之於太上使其生因言肇阿陰德可以
及於許侯玉斧也又云聞北風則悲覩啓曜
懷泰思駿騄以慕騁嘉柔順以變鬱世人之
心曷嘗不爾此則其本鄕之風氣首丘之内
感也苟能信之君其諧矣如其壅宏秉欲丹
絳不暢靈人携手而空返高友歛袂而迴晏
神氣不眄其宅寂通不鼓其目自命矣夫故
可悲耶夫得道者以其排却衆累直面而進
於是百度自靜衆務雲散該其優者不足爲
勞披於艱者可以表心正月中必有龜山客
來賢者之舉復宜詳之自古及今死生有津
顯默異會藏棊滅智與世同之者皆得道之
行也若夫瓊丹一御九華三飛雲液晨酣流
黄徘徊仰咽金漿咀嚼玉筳者立便控景登
空玄昇太微也自世事乖玄斯業未就當暫
履太陰潜生冥鄕外身棄質養胎虛宅陶氣
絶籥受精玄漠故改容於三陰之館童顔於
九練之户然後知神仙爲奇死而不亡去來
之事理之深也夫垂蔭萬畒者必出峻極之
嶺滔天振岑者必發板桐之源洪哉積陰德
之賢有似邠人也逸驎逍遥大荒之表故無
羈絡之憂靈羽振翅玄圃之峯以違羅絙之
患人之修道豈猒乎藏身之宻匿跡之深也
旦尋飛絶影之足不能騁逸於吕梁凌波浪
泉之舟不得陟峻於太行此才之異也繁林
翳薈則羽族雲華玄泉浩瀚則鱗群競赴此
在德之茂也爲道者實爲勤苦者必得之矣
學道者當在專道任眞情無散念撥奢侈保
沖白寂焉如宻有所覩熙焉如潜有所得專
如臨深谷戰如履薄氷此得道之門耳而未
得道之室也所謂學道甚難而甚易若其探
玄耽味保和天眞注神栖靈耽研六腑惜氣
杜清無視無聽此學道之易也若其不能行
此數者所以爲難也況山嶽氣擾則禽獸號
於林川瀆結滯則龍蛇慘於澤此自然象也
苟趣捨理乖則次萬之用不同也非靜順無
以要謙非虛栖無以冥會思之無邪則無禍
害矣在冥其心而斥其累澄其源而清其流
也若南起而北騁心念而口違捐薺苨而茄
荼哂九成而悅比鄙我知其無識和音之聽
鑒也因告𣈆簡文帝宜以麝香一具於頸間
辟水注及惡夢學道在積功累善太虚眞人
常云人有衆過而不自悔罪歸其身如川赴
海日益深廣矣有惡知非悔過從善亦得道
也夫人遇我以惡者以善對之遇我以禍者
以福對之善常在己矣惡人害善人如常仰
天而唾唾不污天還自污身逆風揚塵塵不
污彼還污其己道不可毁禍必滅已又飯凡
人百不如飯一善人飯善人千不如飯一寒
栖學道之人此高眞之祕言太上之要戒也
財色之於身也譬如小兒舐刀刃之蜜蜜不
足以美口而有截舌之憂戒之哉愛欲之大
莫大於色其罪無外其惡無救得不戒邪學
道在陰德施惠解救也用志莫大於守身奉
道其福甚大其生甚固夫人㖟詩曰
駕欻遨八虚迴宴東華房阿母延軒觀朗嘯
躡靈風我爲有待來故乃越滄浪
　　　其一
騰躍雲景轅浮觀霞上空霄軿縱横舞紫蓋
托靈方朱煙纏旍旄羽帔扇香風雷號猛獸
玃電吟奮玄龍鈞籟昆庭響金築唱神鐘採
芝滄浪阿掇華八淳峯朱顔日以新劫棊方
嬰童養形靜東岑七神自相通風塵有憂哀
隕我白鬢公長冥遺遐歎恨不早逸踪
　　　其二
停駕望舒移迴輪返滄浪未覩若人逰偶想
安得康良因候青春以叙中懷忘
　　　其三
控景浮紫煙八景觀汾流羽童捧瓊漿玉華
餞琳腴相期白水涯揚我萎蕤珠
　　　其四
滄房煥東霞紫造浮絳晨雙德秉道宗作鎭
眞伯藩八臺可盼目北看乃飛元清凈雲中
視眇眇躡景遷吐納洞嶺秀藏暉隱東山久
安人事上日也無虛閑豈若易翁質反此孩
中顔
　　　其五
晨闕太霞構玉室起霄清領略三奇觀浮景
翔絶冥丹華空中有金映育挺精八風鼓錦
披碧樹曜四靈華蓋蔭蘭暉紫轡策緑軿結
信通神交觸類率天誠何事外象感須覩瑶
玉瓊
　　　其六
三景秀鬱玄霄映朗八方丹雲浮高宸逍遥
任靈風鼓翼乘素飈竦眄瓊臺中緑蓋入恊
晨青軿擲空同右揖東林帝上朝太虚皇玉
賓剖鳳腦璈酣飛葉漿雲鈞回曲寢千音何
琅琅錦旍召猛獸華幡正低昂香母折腰唱
紫煙排楝梁緫轡高清闕解駕佳人房昔運
挺未兆靈化順氣翔心眇玄涯感年隨積樁
崇形垢甘臭味動靜失滄浪我友實不爾榮
辱昨已忘
　　　其七
絳景浮玄晨紫軒乘煙征仰超緑關内俯眄
朱火城東霞啓廣暉神光煥七靈翳映汎三
燭流任自齊冥風纏空洞宇香音觸節生手
携織女儛併衿匏瓜庭左徊青羽旗華蓋隨
雲傾宴寢九度表是非不我營抱眞栖太寂
金姿日愈嬰豈似愆穢中慘慘無聊生
　　　其八
四旌曜明空朱軒飛靈丘玉蓋廕七景鼔冀
霄上浮九音朗紫空玉嗷洞太無宴詠三晨
宫唱嘯呼我儔不覺春已來豈知二景流佳
人雖兼忘而未放百憂長林眞可靜巖中自
多娛
　　　其九
北登玄眞闕携手結高羅香煙散八景玄風
鼓絳波仰超踉園津俯眄霄陵阿玉簫雲上
奏鳳鳴動九遐乘氣浮太空曷爲躡山阿金
節命羽靈徴兵折萬魔齊挹二晨暉千春方
嬰牙喪眞投競室不解可奈何
　　　其十
仰眄太霞宫金閣曜紫清華房映太素四軒
皆朱瓊擲輪空洞津緫轡儛緑軿玉華飛雲
蓋西妃運錦旍翻然塵濁涯儵欻佳人庭宿
感應眞降所招已在冥乘風奏霄晨共酣丹
林罌公侯徒眇眇安知眞人靈
　　　其十一
清晨挹絳霞緫氣霄上逰徊軿躡曲波遂覩
世人憂辭㫖蔚然起不散三秀嵎何若巡玄
鄕撫嗷爲爾娱君心安有際我願有中無
　　　其十二
轡景登霄晨逰宴滄浪宫綵雲繞丹霞靈藹
散八空上眞吟瓊室高仙歌琳房九鳳唱朱
籟虚節錯羽鍾交栖金庭内結我冥中朋俱
挹玉醴津倏忽已嬰童云何當路蹲愆痾隨
日崇
　　　其十三
晨逰太素宫控軿觀玉河夕宴鬱絶宇朝采
圓景華彈嗷北寒臺七靈暉紫霞濟濟高仙
舉紛紛塵中羅盤桓囂藹内愆累不當多
　　　其十四
駕氣騁雲軿晨登大淳丘絳津連岑振清波
鼓浚流步空觀九緯八綱皆己逰暫宴三金
秀來觀建志儔勤懈不相掩是以積百憂
　　　其十五
凌波越滄浪忽然造金山四顧終日逰罕我
雲中人
　　　其十六
紫闕構虚上玄館沖絶飈琳琅敷靈囿華生
結瓊瑶騁軿滄浪津八風激雲韶披羽扇北
翳握節鳴金簫鳳籟和千鐘西童歌晨朝心
豁虚無外神襟何朗寥迴舞太空嶺六氣運
重幽我途豈能尋使爾終不雕
　　　其十七
玄波振滄濤洪津鼔萬流駕景眄六虚思與
佳人逰妙唱不我對清音誰可投雲中騁瓊
輪何爲塵中趨
　　　其十八
松柏生玄嶺鬱爲寒林桀繁葩盛嚴氷未肯
懼白雪亂世幽重岫巡生道常潔飛此逸轡
輪投彼遐人轍公侯可去來何爲不能絶
　　　其十九
清凈願東山廕景栖靈宂愔愔閑庭虚翳薈
青林宻圓曜映南軒朱風扇幽室拱袂閑房
内相期啓妙術寥朗逺想玄蕭條神心逸
　　　其二十
縱心空洞津竦轡策朱軿佳人來何遲道德
何時成
　　　其二十一
寓言必可用不用是無清焉得駕欻跡尋此
空中靈微音良有㫖當用愼勿輕事應神機
會保爾見太平
　　　其二十二
轡景落滄浪騰躍青海津絳煙亂太陽羽蓋
傾九天雲輿浮空同倏忽滄浪間來尋眞中
友相携侍帝晨玉子恊明德齊首招玉賢下
眄八河宫上寢希林巓潄此紫瓊腴方知穢
途辛佳人將安在勤之乃得親
　　　其二十三
絳闕排廣霄披丹登景房紫旗振雲霞羽晨
儛八風停蓋濯碧谿採秀月支峯咀嚼三靈
華吐吸九神芒樁數無絶紀恊日積童蒙携
袂明眞館仰期無上皇北鈎唱羽人玉玄粲
賢衆(音/終)云何波浪宇得失爲我鍾引領囂庭
内開心擬穢沖習適榮辱域罕躡希林宫一
靜安足苦試去視滄浪
　　　其二十四
世珍芬馥交道宗玄霄會振衣尋眞疇迴軒
風塵際良德映玄暉頴拔粲華蔚宻言多償
福沖靜尚眞貴恒當二象順携手同襟帶何
爲人事間日焉生患害
　　　其二十五
有心許斧子言當採五芝芝草不必得汝亦
不能來汝來當可得芝草與汝食
　　　其十二六
　　　太極眞人智慧經賛六首
學仙絶華念念念相因積去來亂我神神躁
靡不歷滅念停虚閑蕭蕭入空寂請經若飢
渴持志如金石保子飛玄路五靈度符籍
　　　其一
濟我六度行故能解三羅清齋禮太素吐納
養雲牙逍遥金闕内玉京爲余家自然生七
寶人人坐蓮華仰嚼玄都㮏俯含空洞苽容
顏曜十日奚計年劫多法鼓會天仙鳴鍾徴
大魔
　　　其二
靈風扇香花燦爛開繁襟太眞撫雲璈衆仙
彈靈琴雅歌三天上散慧玉華林七祖昇福
堂由此步玄音前世德未足斯經邈難尋信
道情不盡圖飛乃反沈太上無爲道弘之在
兆心
　　　其三
學道由丹信奉師如至親揖景偶清虚孜孜
隨日新衆人未得度終不度我身大願有重
報玄德畢信然陰惡罪至深對來若轉輪
　　　其四
學道甚亦苦晨夕建福田種德由植樹根深
果亦繁子能眈玄尚飄爾昇清天修是無爲
道當與善結縁太上弘至道經書智慧篇拔
苦由大才超俗以得眞靈資世所奇燁若淵
中蓮
　　　其五
人行各有本皆由宿世功立德務及時發願
莫不從善惡俱待對倚伏理難窮賢士奉法
言道德在兼忘解是大智慧上爲太極公寶
蓋連玉輿命駕御九龍金華擎洞經捧香悉
仙童嘯歌徹玄都鳴玉叩瓊鐘
　　　其六
雲笈七籤卷之九十八










雲笈七籤卷之九十九以九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　　賛詩詞
　　　昊子來寫眞賛一首詩二首(并序)
費玄眞者成都雙流縣興唐觀道士也大中
末有道士自稱昊子止觀中淹留歲餘養氣
絶粒時亦飲酒其爲志也泛然自適無所營
爲忽謂玄眞曰吾欲爲師寫眞可乎玄眞笑
曰夫欲寫眞先須自寫昊子如其言引鏡濡
毫自寫其貌下筆惟肖頃刻而畢復自爲賛
兼詩二章留遺玄眞爲賛及詩未嘗抒思
　　　賛曰
不才昊子知命任眞志尚玄素心樂清貧涉
歷群山翛然一身學未明道形惟保神山水
爲家形影爲鄰布裘草帶鹿冠紗巾餌松飲
泉經蜀過秦大道杳冥吾師何人矚念下土
思彼上賓曠然無己罔象惟親
　　　詩曰
終日草堂間清風常棊還耳無塵事擾心有
翫雲閑對酒惟思月餐松不厭山時時吟内
景自合駐童顔
　　　其一
此生此物當生涯白石青松便是家對月卧
雲如野鹿時時買酒醉煙霞
　　　其二
寂爾孤逰翛然獨立飮木蘭之墜露衣鳥獸
之落毛不求利於人間絶賣名於天下此山
居之道士也題罷振衣理策而去莫知所在
焉
　　　仙人貽白永年詩一首(并序)
白樁夫字永年湖南衡嶽人也少有高趣習
神仙之道三元八節以詣嶽中諸觀助焚修
朝謁之禮問玄經參眞之義頗爲高尚之所
嘆異至於負薪汲水勤苦尋師不以爲替因
得丹書飛步覈邪之術修之二十年由以濟
俗救民懲祅祛疾賴其力者衆矣巢寇犯闕
大駕西巡海内干戈紀綱凌紊酋豪獷暴者
所在自樹置不遵法度永年必約正道以戒
教之從者多矣時境内有豪師亡其姓名嘗
爲其子娶婦吉日之前一辰忽有一少年騎
從十餘輩不知所從來徑造其廳事箕踞詬
之曰我先欲娉某氏汝何爲奪之衆雖驚駭
莫敢酬對因使其徒取纏絳羔雁青錢束帛
備物之數以還之而欲迫其女衆疑其鬼物
豪師無以拒之選迅足者百餘里召永年詰
明將至少年初無懼色良久自謂曰白尊師
果來矣乃泫然流涕跳躍上屋號呼數聲而
滅所致之物皆在永年乃散之以遺貧病者
因顯以逆順理諭豪師豪師知非乃散釋堡
聚祛解兵衛復爲編民廉使州將嘉其事湘
衡間賢不肖者皆美師之德仰師之教焉一
日有樵人扣户曰西峯巖中有仙人會話師
可造之永年疑其山水之祅也睨其目睛以
辨邪正方攝衣將行樵者曰師功行已著係
仙籍何邪之敢干然毫釐之差勿爲恨也言
畢由他徑去師策杖尋之至即暝矣但見崖
壁有光因熟視之有詩焉翰墨猶濕其詩曰
清秋無所事乘霧出逼天憑伏樵人語相期
白永年讀訖即空壁無字光亦止矣
　　　李公佐仙僕詩一首(并序)
李公佐舉進士後爲鐘陵從事有僕夫自布
衣執役勤瘁晝夕恭謹迨三十年公佐不知
其異人也一旦告去留詩一章其詩曰
我有衣中珠不嫌衣上塵我有長生理不厭
有生身江南神仙窟吾當混其眞不嫌市井
喧來救世間人蘇子跡已棊(注云蘇/耽是也)顓蒙事
可親公佐字顓蒙莫言東海變天地有長春
自是而去出門不知所之鄰里見僕距躍凌
空而去
　　　攄浩然泛虚舟辭遺欒渾之詩二首
　　　(并序)
欒先生者名清字渾之好道術與東海徐戡
字玄貞爲方外之友同逰江南泊舟於渚雨
霽微風聞上流有清嘯之聲乃相與上流望
之見二人共乘一舟不刺不棹順風沿流欒
移舟迎之見二客舟中有筆硯蓮葉及酒器
二蓮葉上各有文字因並舟問之二客不對
欒先生堅詰之笑持蓮葉以遺焉曰熟讀此
明日當便知我無煩問也
　　　一葉題曰攄浩然其詩曰
行時雲作伴坐即酒爲侣腹以元化充衣將
雲霞補紂虐與堯仁可惜皆朽腐
　　　一葉題云泛虚舟其詩曰
楫棹無所假超然信萍查朝浮旭日輝夕蔭
清月華營營功業人朽骨成泥沙
有頃遺渾之酒一卮甚馨香飲訖别去渾之
縱棹追之杳不可及須臾風濤忽起二人驚
伏舟中良久方定失蓮葉之所在欒大醉日
暮及漁人家至夜半欒轉側啼叫良久吐數
斗物徐生疾起舉燭視之乃其五臟爛黑皆
在於地先生歡然而起拊掌而歌曰
得飲攄公酒復登攄公舟便得神體清超遥
曠無憂
歌畢復長嘯和之清響激越非昔所習數月
欒謂徐曰吾醉遺所佩九寸鏡今端午將及
議欲重鑄宜買酒收直以備資費開篋取藥
屑二升和水十石自寅及午便成酒載於舟
中沿岸沽之不知所適徐玄貞與旅人朱仿
熟於江表相遇玄貞維舟登岸與仿展叙未
竟風雨暴至及霽徐生與舟復失所在其後
有人於廬山懸巖中見醉人抱樽而卧識者
疑是徐生以其素好酒焉時貞元十四年也
　　　靈響詞五首并序
道德經云視之不見聽之不聞搏之不得詳
乎老君之㫖趨蓋喻以衆庶之俗民非修生
之道民也尹眞人節解經云内觀者覩神光
不可謂之不明返聽者聞神聲不可謂之無
音握固者精神備體不可謂之無形凡在道
中之民當須視不見之形聽不聞之聲搏不
得之名三者皆得謂之道民矣余慕道年久
修持没功夙夜自思如負芒棘嘗因暇日竊
覽三清經云夫修煉之士當須入靜三關淘
煉神氣補續年命大靜三百日中靜二百日
小靜一百日愚雖不敏情頗激切神道扶持
遂發至懇且試以小靜即開成三年戊午歲
起正月一日閉户自修不交人事尅期百日
方出靜堂雖五穀併絶而五氣長修幸免瘦
羸不知飢渴未逾月而神光照目百靈集耳
精爽不昩此三者皆應則知仙經秘典言不
虚設也人不修即不知旣不知則信彼前後
學咸謂神仙之教盡爲誑誕之辭今古相蒙
未始有極小兆忝爲前得者故發言爲詞以
正將來之惑因剏五篇篇之四句貽諸同好
用紀玄深其詞曰
此響非俗響心知是靈仙不曾離耳裏高下
如秋蟬
　　　其一
入夜聲則勵在晝聲則微神靈斥衆惡與我
作風威
　　　其二
妙響無住時晝夜常輪迴那是偶然事上界
特使來
　　　其三
何以辨靈應事須得梯媒自從靈響降如有
眞人來
　　　其四
存念長在心展轉無停音可憐清爽夜靜聽
秋蟬吟
　　　其五
　　　衆仙步虚詞五首
飄飄上雲路黯黯入長霄星宫日去逺光陰
劫數遥仰德金顔隱傾想佇神飈願得映霞
軫焚香稽首朝
　　　其一
玄風轉飛蓋紫氣泛仙車浮空不待駕倏忽
昇虚無徘徊哀下界顧眄愍群諸三元眞化
畢翛然入太虚
　　　其二
萬氣浮空上千光合太微霄間望華蓋虛裏
眄霞衣眞儀入雲路圓曜逐風飛願得三元
會金容乘運歸
　　　其三
吉光騰紫氣霄路逸丹天幡颺香風轉蓋動
超浮煙道中還復道玄中己復玄眞光不識
際大道竟無形法輪常自轉希音不可聽空
閑待三寶虚中聞洞經七變逰魂反萬氣駐
頽齡
　　　其四
香風飄羽蓋逰氣轉飈車泠泠上雲路窈窈
入長虛顧愍埃塵子應運演靈書妙果詣今
日冥契自然符
　　　其五
　　　青童天君常吟一首
欲植滅度根當拔生死栽沉吟墮九泉但坐
惜形骸
　　　南嶽夫人作與許長吏一首
靈谷秀瀾縈藏身栖巖京披褐均衮龍帶素
齊玉鳴形盤幽遼里擲神太霞庭霄上有陛
賢空中有眞聲仰我曲晨飛案此緑軒軿下
觀八度内俯嘆風塵縈解脫遺波浪登此眇
眇身憂竟三津竭奔馳割爾齡
　　　南嶽夫人作一首
玄感妙象外和聲自相招雲書鬱紫晨蘭風
扇緑軺上眞宴瓊臺邈爲地仙標所期貴逺
邁故能秀頽翹翫彼八素翰道成初六遼人
事胡可豫使爾形氣消


雲笈七籤卷之九十九

雲笈七籤卷之一百以十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　紀
　　　眞宗皇帝御制先天紀叙
蓋聞幽通造化是謂神功胥洎範圍斯云聖
迹若乃六合無外億世相因仰之若日星遵
之若繩墨上賓之御黙賛於
高旻長發之祥隆興於丕緒故當遹追
盛烈昭示群倫廣五典之闕疑爲六經之首
冠者也思文
聖祖肇初生民時屬洪荒政方樸略儲精曾
宙下撫於八紘應運中央茂宣於三統先覺
以化庶彙緫己以御衆靈涿鹿觀兵濟人而
定難梁峯紀號奉
天而告成順拜峒山所以尊乎沖妙輕舉冶
谷所以登乎
紫清俗畏其神民習其教九國承於世祀三
代繼於大宗宜乎竹帛之文紀丕功而罔盡
車書之域仰遺迹而咸周豈止唐堯之恊和
萬邦姬文之本支百世庖犧之始畫八卦高
辛之正是五行者哉顧以眇躬紹兹
寶歷元符之降寶荷於鴻仁
眞馭之臨獲聞於諄誨知開先之有自懷積
累之無疆由是寶綬以奉徽稱棟宇以新原
廟夙夜之意靡舍於歸尊卿士之心彌思乎
順美樞宻使檢校太尉同平章事王欽若樞
機恊賛文史博通仰錫羨於元都徇追崇於
涼德覃精紬素盡銓魯壁之編率勵鉛黄感
正𣈆河之誤以至琅函瓊藴竹簡蕓籤逺訪
名山近觀藏室群分類聚索隱造微纉集成
書蓋無乎遺論封章來上尤見乎資忠庶諧
永世之期求乃冠篇之作慶基紹祚思
祖德之垂鴻惇史揚輝表孫謀之繼志雖有
慚於麗薄蓋聊叙乎徽音式制佳名用標緗
裏題曰先天紀冀夫恢隆世表丕顯天宗龍
門補藝之言常傳其實録闕里昇堂之士莫
得而措辭云爾
　　　軒轅本紀
軒轅黄帝姓公孫(自周制五等諸侯後乃有)
(公孫姓軒轅爲黄帝長於姬水合以姬爲姓)
(不知古史何據也)有熊國君少典之次子也
(伏羲生少典少典生神農及黄帝襲帝位居)
(有熊之封焉)其母西喬氏女名附寶瞑見大
電光繞北斗樞星照於郊野附寶感之而有
娠以樞星降又名曰天樞懷之二十四月生
軒轅於壽丘地名在魯東門之外帝生而神
靈㓜而徇齊疾(而速也)弱而能言長而敦敏
成而聰明龍顔日角河目隆顙蒼色大肩始
學於大項長於姬水帝年十五心慮無所不
通乃受國於有熊襲封君之地(在鄭州新鄭)
(縣)以制作軒冕乃號軒轅以土德王曰黄帝
得奢龍辨乎東方(解在下文)得祝融辨乎南
方(心星以火火在正南大明也融光明也主)
(火之官號祝融南字從南從午南求也求正)
(對爲明爲暗則南爲陽北爲陰也)得火封辨
乎西方酉之半也(鷄之鳴旦則望東而身居)
(西也酉鷄也以小入時名之酉半爲西也)得
后土辨乎北方(北陰也背也故曰北四方之)
(名也東者動也日出萬物乃動也東字從日)
(穿木以日出望之如穿扶桑之林木也日所)
(出在扶桑東數十萬里)帝娶西陵氏於大梁
曰螺祖爲元妃生二子玄囂昌意初喜天下
之戴己也養正娱命自取安而順之爲鴻黄
之代以一民也時人未使而自化未賞而民
勸其心愉而不僞其事素而不飾謂之太清
之始也耕者不侵畔漁者不爭岸抵市不預
價市不閉鄙商旅之人相讓以財外户不閉
是謂大同帝里天下十五年之後憂念黎庶
之不理竭聰明進智力以營百姓具修德也
考其功德而務其法教時元妃西陵氏始養
蠶爲絲(今禮記皇后後先蠶西陵氏葛稚川)
(西京記曰宫内有先蠶壇)乃有天老五聖以
佐理化帝取伏犧氏之卦象法而用之據神
農所重六十四卦之義帝乃作八卦之說謂
之八索求其重卦之義也時有臣曹胡造衣
臣伯余造裳臣於則造履帝因之作冠冕(冠)
(者則服之又名冕者則冠中之别名以其後)
(高前下有俛仰之形因曰冠冠冕也)始代毛
革之弊所謂黄帝垂衣裳而天下理也帝因
以别尊卑令男女異處而居取法乾坤天尊
地卑之義帝見浮葉方爲舟即有共鼓化狄
三臣助作舟檝所謂刳木爲舟剡木爲檝也
以取諸渙渙散也物大通也所以濟不通也
帝又觀轉蓬之象以作車時有神馬出生澤
中因名澤馬一曰吉光又曰吉良出大封國
(亳州東古國也)文馬縞身朱鬛乘之壽千歲
以聖人爲政應而出(今飛龍司有吉良厩因)
(此也薛綜曰與騰黄一也所出之國各别葛)
(稚川曰騰黄之馬吉光之獸則獸馬各異今)
(據吉光即馬騰黄即獸稚川之說又别)又有
騰黄神獸其色黄狀如狐背上有兩角龍翼
(一本云龍翼而馬身一名乘黄一名飛黄或)
(曰古黄又曰翠黄出日本國壽三千歲日行)
(萬里乘此令人壽二千歲)出日本國壽二千
歲(六典曰宋齊梁陳皆有車府乘黄之官今)
(太僕寺有乘黄署即其事)黄帝得而乘之遂
周旋六合所謂乘八翼之龍逰天下也故遷
徙棊來無常帝始教人乘馬有臣胲作服牛
以用之世本云所謂服牛乘馬引重致逺以
取諸隨得隨所宜也有臣黄雍父始作舂所
謂斷木爲杵掘地爲臼以濟萬人取諸小過
也小過者過而通也帝作竈以著經始令鑄
釜造甑乃蒸飯而烹粥以易茹毛飲血之弊
有臣揮始作弓臣夷牟作矢所謂弦木爲弧
剡木爲矢也(史記云黄帝爲之也)弧失之利
以威天下取諸睽睽乖也制不順也帝始作
屋築宫室以避寒暑燥濕謂之宫室言處於
中也所謂上棟下宇以待風雨取諸大壯大
者壯也帝又令築城邑以居之始改巢居宂
處之弊又重門擊柝以待暴客以取諸豫備
不虞也又易古之衣薪葬以棺槨以取諸大
過也帝服齋於中宫於洛水上坐玄扈石室
與容光等觀忽有大鳥銜圖置於帝前帝再
拜受之是鳥狀如鶴而鷄頭鸞喙龜頸龍形
駢翼魚尾體備五色三文成字首文曰愼德
背文曰信義膺文曰仁智天老曰是鳥麟前
鹿後蛇頸背有龍文足履正尾繫武有九苞
一曰包命二心合度三耳聰達四舌屈伸五
采色備六冠鉅銳鉤七金目鮮明八音激揚
九腹大一名鷗其雄曰鳳其雌曰凰高五六
尺朝鳴曰登晨晝鳴曰上祥夕鳴曰歸昌昏
鳴曰固常夜鳴曰保長皆應律吕見則天下
安寧黄帝曰是鳥遇亂則去居九夷矣出於
東方君子之國又出丹宂之山有臣沮頌蒼
頡觀鳥跡以作文字此文字之始也(先儒論)
(文字之始不同或始於三皇或始於伏義或)
(云與天地並興今據司馬遷班固韋延宋衷)
(傅玄等云蒼頡黄帝臣今據此載之諸家說)
(蒼頡亦無定據)黄帝修德義天下大理乃召
天老謂之曰吾夢兩龍挺白圖出於河以授
予敢問於子天老對曰此河圖洛書將出之
狀天其授帝乎試齋戒觀之黄帝乃齋於中
宫衣黄服戴黄冕駕黄龍之乘載交龍之旂
與天老五聖逰於河洛之間求夢未得帝遂
沉璧於河乃大霧三日又至翠嫣之泉有大
鱸魚於河中泝流而至殺三牲以醮之即甚
雨七日七夜有黄龍負圖而出於河黄帝謂
天老五聖曰子見河中者乎天老五聖乃前
跪授之其圖五色畢具白圖蘭葉而朱文以
授黄帝乃舒視之名曰緑錯圖令侍臣寫之
以示天下黄帝曰此謂河圖書是歲之秋也
帝旣得龍鳳之圖書蒼頡之文即制文章始
代結繩之政以作書契蓋取諸夬夬决也决
斷萬事(自垂衣裳至制文字凡九事按皇甫)
(謐帝王代記載此九事皆黄帝之功今各以)
(當時事及衆書所載列之如前以明之然於)
(易繫說此九事則上自黄帝下至堯舜以其)
(先儒說者或以爲不獨黄帝若以皇甫所載)
(及今所引衆書則九事皆黄帝始創制之以)
(服用後代聖人至堯舜但繼作修飾爾)於是
黄帝定百物之名作八卦之說謂之八索一
號帝鴻氏一號歸藏氏乃名所制曰歸藏書
此易之始也黄帝垂衣裳之後作龍衮之服
晝日月星辰於衣上以象天故有龍衮之頌
帝納女節爲妃其後女節見大星如虹下臨
華渚女節感而接之生少皞(代記云女節即)
(螺祖非也)帝又納醜女號嫫母使訓宫人而
有淑德奏六德之頌又納費修氏爲夫人是
時庶民甘其食美其服樂其俗安其居無羨
欲之心鄰國相望鷄犬之音相聞至老而不
相棊來無求故也所謂黄帝理天下便民心
謂之至埋之代是時風不鳴條謂之天下之
喜風也雨不破塊謂十日一小雨應天下文
十五日一大雨以葉運也以嘉禾爲糧謂大
禾也其穗異常以醴泉爲漿謂泉水味美如
酒可以養老也以五芝爲芳謂有異草生於
圃則芝英紫芝金芝黑芝五芝草生皆神仙
上藥時有水物洋湧山車滿野於是德感上
天故有黄星之祥謂之異星形狀似月助月
爲光名曰景星又有赤方氣與青方氣相連
赤方中有二星青方中有一星凡三星又有
異草生於庭月一日生一葉至十五日生十
五葉至十六日一葉落至三十日落盡若小
月即一莢厭而不落謂之蓂莢以明於月也
亦曰曆莢帝因鑄鏡以象之爲十五面神鏡
寶鏡也於時大撓能探五行之情占北斗衡
所指乃作甲乙十干以名日立子丑十二辰
以名月以鳥獸配爲十二辰屬之以成六旬
謂造甲子也黄帝觀伏犧之三畫成卦八卦
合成二十四氣即作紀曆以定年也帝敬大
撓以爲師因每方配三辰立孟仲季自是有
陰陽之法焉黄帝聞之乃服黄衣帶黄紳首
黄冠齋於中宫即有鳳凰蔽日而至帝乃降
階東面再拜稽首曰天降丕祐敢不承命鳳
乃止帝東園集於梧桐又巢於阿閣非竹實
不食非醴泉不飮其飮也則自鳴舞音如笙
簫帝即使伶倫棊大夏之西(大夏國在西去)
(長安萬里)阮榆之谿崑崙之陰嶰谷采鐘龍
之竹取其竅厚均者斷兩節間三寸七分吹
之爲黄鍾之音(十一月律爲黄鐘謂冬至一)
(陽生萬物之始也)以本至理之代天地之風
氣所謂黄帝能理日月之行調陰陽之氣爲
十二律吕雄雌各六也(𣈆書云律管長尺六)
(孔十二月之音禀之以竹取自然圓虚也以)
(玉取堅貞温潤也)時有女媧之後容成氏善
知音律始造律曆元起辛卯又推冬至日在
之星南斗後星也又問天老得天元日月星
辰之書天文刻漏之書以紀時有臣𨽻首善
算法始作數著筭術焉臣伶倫作權量(權秤)
(也量即斗斛也)黄帝得蚩尤始明乎天文(據)
(管子言之蚩尤有術後乃叛)帝又獲寶鼎乃
迎日推策於是順天地之紀旁羅日月星辰
作蓋天儀測玄象推分星度以二十八宿爲
十二次角亢爲壽星之次房心爲大火之次
箕斗爲析木之次牛女爲星紀之次虚危爲
玄枵之次室壁爲諏觜之次奎婁爲降婁之
次昴畢爲大梁之次觜參爲實沉之次井鬼
爲鶉首之次星張爲朱火之次冀軫爲鶉尾
之次立中外之星作占日月之書此始爲觀
象之法也皆自河圖而演之又使羲和占日
常儀占月鬼臾區占星帝作占候之法占日
之書以明休咎焉黄帝有茂德感眞人來逰
玉池至德所致也有瑞獸在囿玄枵之獸也
尚書中候云麋身牛尾狼蹄一角角端有肉
示不傷物也音中黄鍾文章彬彬然牝曰麒
牡曰麟生於火逰於土春鳴曰歸禾夏鳴曰
扶㓜秋冬鳴曰養信帝又得微蟲蛄螻有大
如羊者大如牛者蟲名螾大如虹者應土德
之王也有獸名𧏮如師子食虎而循常近人
或來入室人畏而患之帝乃上奏於天徙之
北荒帝以景雲之瑞慶雲之祥即以雲紀官
官以雲爲名故有縉雲之官(或云帝煉金丹)
(有縉雲之瑞自號縉雲氏赤多白少爲縉)於
是設官分職以雲命官春爲青雲官夏爲縉
雲官秋爲白雲官冬爲黑雲官帝以雲爲師
也是時炎帝之裔姜姓者也縉雲者帝之祥
雲其雲非雲非煙非紅非紫又以帝煉丹於
婺州縉雲之堂有此祥雲也帝置四史官令
泹誦蒼頡𨽻首孔甲居其職主圖籍也(周禮)
掌(版圖人户版籍也)又令蒼頡主人儀孔甲
始作盤盂以代凹尊坯飲之朴著盤盂篇盤
盂之誡也帝作巾几之法以著經黄帝書中
通理黄帝史謂之墳墳大也(孔安國曰遭秦)
(焚之不可聞也)有臣史王始造晝又濟南人
公玉帶上黄帝明堂圖有複道上有樓從西
南入此樓之始也帝依圖制之曰合宫可以
觀其行也乃立明堂之議以觀於賢也時有
仙伯出於岐山下號岐伯善說草木之藥性
味爲大醫帝請主方藥帝乃修神農所嘗百
草性味以理疾者作内外經又有雷公述炮
炙方定藥性之善惡扁鵲俞附二臣定脉經
療萬姓所疾帝與扁鵲論脉法撰脉書上下
經(漢文里陽公淳於意能知疾之生死按脉)
(經也)帝問岐伯脉法又制素問等書及内經
(今有二帙各九卷後來就修之按素問序云)
(岐伯作今卷數大約闕少其八十一難後來)
(增修又云天降素女以治人疾帝問之遂作)
(素問也)帝問少俞鍼注乃制鍼經明堂圖炎
之法此鍼藥之始也黄帝理天下始以中方
之色稱號初居有熊之國曰有熊帝(如顓頊)
(爲高陽帝帝嚳爲高辛帝唐堯爲陶唐帝也)
不好戰爭當神農之八代榆岡始衰諸侯相
侵以黄帝稱中方故四方僭號亦各以方色
稱(史載而不言名號即青帝太皞赤帝神農)
(白帝少昊黑帝顓頊時有四帝之後子孫僭)
越(而妄有稱者也)僉共謀之邊城日駭黄帝
乃罷臺榭之役省靡麗之財周戎士築營壘
帝問於首陽山(在河中郡不安其居)令采首
山之金始鑄刀造弩有於東海流波山得奇
獸狀如牛蒼身無角一足能出入水吐水則
生風雨光如日月其音如雷名曰夔牛帝令
殺之以其皮冒之以爲鼓以擊之聲聞五百
里(世本云殷巫咸始作鼓則非也)帝令軍人
吹角爲龍鳴此鼓角之始也於是又令作蹴
踘之戲以練武士(今擊毬也西京記曰踘場)
(即毬場也)黄帝云日中必熭操刀必割狂屈
堅聞之曰黄帝知言也帝有天下之二十有
二年忽有蚩尤氏不恭帝命諸侯中彊暴者
也兄弟八十人並獸身人語銅頭鐵額不食
五穀啗沙吞石(蚩尤始作鎧甲兜牟時人不)
(識謂是銅頭鐵額李太白曰南人兵士見北)
(地人所食麥飯糗粮不識謂之㗖沙吞石以)
(喻於此)不用帝命作五虐之刑以害黎庶於
葛盧山發金作冶制爲鎧甲及劒造立兵仗
刀戟大弩等威震天下不順帝命帝欲伐之
徴諸侯一十五旬未尅敵思念賢哲以輔佐
將征不義乃夢見大風吹天下塵垢又夢一
人執千鈎之弩驅羊數萬群覺而思曰風號
令執政者也垢去土解化清者也天下當有
姓風名后者夫千鈞之弩冀力能逺者也驅
羊萬群是牧人爲善者也豈有姓力名牧者
乎帝作此二夢及前數夢龍神之驗即作夢
之書令依二夢求其人得風后於海隅得力
牧於大澤即舉風后以理民初爲侍中后登
爲相力牧以爲將此將相之始也以大鴻爲
佐理於是順天下之紀幽明之數生死之說
是謂帝之謀臣也帝問張若謀敵之事張若
曰不如力牧能於推步之術著兵法十三卷
可用之乃習其干戈以征弗享始制三公之
職以象三臺天象有三臺星風后配上臺天
老配中臺五聖配下臺(太公六韜曰風后力)
(牧五聖爲七公則五聖五人也)黄帝於是取
合己者四人謂之四面而理時獲寶鼎迎日
推策又得風胡爲將作五牙旗及烽火戰攻
之具著兵法五篇又以神皇爲將帝之夫人
費修之子爲太子好張羅及弓矢以大將謂
之撫軍大元帥爲王前敵張若力牧爲行軍
左右别乘以容光爲大司馬統六師兼掌邦
國之九法(容光一曰常光)又置左右大監監
於萬國臣龍紆者有勇有義亦爲將帝之行
也以師兵爲營衛乃與榆岡合謀共擊蚩尤
帝以玉爲兵(玉飾兵器)帝服黄冕駕象車交
六龍大丙太一爲御載交龍之旂張五牙綵
旂引之以定方位東方青牙旗餘各依方色
帝之行也常有五色雲氣狀金枝玉葉止於
帝上如葩華之象帝因令作華蓋(今之傘蓋)
(是也)黄帝即與蚩尤大戰於涿鹿之野地在
上谷郡南有涿鹿城帝未尅敵蚩尤作百里
大霧彌三日帝之軍人皆迷惑乃令風后法
斗機作指南車以别四方(崔豹古今注曰周)
公(作指南之車據此時已有指南車即周公)
(再修)之爾帝乃戰未勝歸太山之阿慘然而
寐夢見西王母遺道人披玄狐之衣以符受
帝曰太一在前天一在後得之者勝戰則尅
矣帝覺而思之未悉其意即召風后告之后
曰此天應也戰必尅矣置壇祈之帝依以設
壇稽首再拜果得符廣三寸長一尺青色以
血爲文即佩之仰天歎所未捷以精思之感
天大霧冥冥三日三夜天降一婦人人首鳥
身帝見稽首再拜而伏婦人曰吾玄女也有
疑問之帝曰蚩尤暴人殘物小子欲萬戰萬
勝也玄女教帝三宫祕略五音權謀陰陽之
術(兵法謂玄女戰術也衛公李靖用九天玄)
(女法是也又神符黄帝之符也陰陽術即六)
(壬太一遁甲運式法也)玄女傳陰符經三百
言帝觀之十旬討伏蚩尤授帝靈寶五符眞
文及兵信符帝服佩之滅蚩尤又令風后演
河圖法而爲式用之創十八局名曰遁甲(周)
(公時約爲七十二局漢張子房共向映一云)
(四皓議之爲十八局案神龍負圖文遁其甲)
(乃名之遁甲今爲一局揭帖是也)以推主客
勝負之術黄帝又著十六神曆推太一六壬
等法又述六甲陰陽之道作勝負握機之圖
及法要訣黄帝兵法三卷(宋武傳云神人出)
(之)河圖出軍訣稱黄帝得王母兵符又有出
軍大帥年命立成各一卷太一兵曆一卷黄
帝出軍新用訣一十二卷黄帝夏氏占兵氣
六卷(此書至夏後時重修之也)黄帝十八陣
圖二卷(諸葛亮重修爲八陣之圖)黄帝問玄
女之法三卷風後孤虚訣二十卷務成子玄
兵灾異占十四卷鬼臾區兵法三卷圖一卷
(或作鬼谷區設兵法以來皆起於黄帝亦後)
(來增修也)黄帝於是納五音之策以審攻戰
之事復率諸侯再伐蚩尤於冀州蚩尤率魑
魅魍魎請風伯雨師從天大風而來命應龍
蓄水以攻黄帝黄帝請風伯雨師及天下女
祅以止雨於東荒之地北隅諸山黎土羌兵
驅應龍以處南極殺蚩尤與夸父不得復上
故其下旱所居皆不雨蚩尤乃敗於顧泉遂
殺之於中冀其地因名絶轡之野(在嬀州也)
旣擒殺蚩尤乃遷其庶類善者於鄒屠之郷
其惡者以木械之帝令畫蚩尤之形於旗上
以厭邪魅名蚩尤旗殺蚩尤於黎山之丘東
(荒之北隅也)擲械於大荒之中宋山之上其
械後化爲楓木之林(山海經曰融天山有楓)
木之林蚩尤之桎梏所化也所殺蚩尤身首
異處帝閔之令葬其首冢於壽張(縣名在鄆)
(州冢高七尺士人常以十月祀之則赤氣如)
(絳見謂之蚩尤旗)其肩膂冢在山陽(縣名在)
(楚州肩膂府藏也)其髀冢在鉅鹿(邢州鉅鹿)
(縣也)收得蚩尤兵書行軍秘術一卷蚩尤兵
法二卷黄帝都於涿鹿城(上谷郡涿州地名)
(獨鹿又曰濁鹿聲傳記誤也)黄帝又與榆岡
爭天下榆岡恃神農帝之後故爭之黄帝始
以雕鶡鷹鸇一云隼之羽爲旗幟(六典曰今)
(□□旗也)以熊羆軀虎爲前驅戰於阪泉之
野(地名在上谷郡今嬀州也)三戰而後尅之
帝又北逐獯鬻之戎(即匈奴也)諸侯有不從
者帝皆率而征之凡五十二戰天下大定帝
以伐叛之功始令岐伯作車樂鼓吹謂之簫
鐃歌以爲軍之警衛棡鼓曲靈夔吼鵰鶚爭
石墜崖壯士怒玄雲朱鷺等曲所以揚武德
也謂之凱歌(六典曰漢時張騫得之於西域)
(凡八曲軍樂之遺音簫笳也金鐃如鈴而無)
(舌有柄執之以止鼓也)於是諸侯咸尊軒轅
爲天子帝以己酉歲立承神農之後火生土
帝以土德稱王天下號黄帝位居中央臨制
四方帝破山通道未嘗寧居令風后負壽書
伯常荷劒旦出流沙夕歸陰浦行萬里而一
息反涿鹿之阿帝又試百神而朝之帝問風
后予欲知河所泄對曰河凡有五皆始於崑
崙之墟黄河出於崑崙山東南脚下即其一
也餘四河說在於東方朔十洲記帝令堅亥
步自東極至於西極得五億十選九千八百
八步一(云三億三萬三千)南北二億三萬一
千三百里二億二十萬堅亥左手把筭右手
指青丘北東盡泰逺西窮邠國東西得二萬
八千里南北得二萬六千里(萬里曰選神農)
(時東西九千萬里南北八千萬里逾四海之)
(外韋昭注漢書不信此闊逺於海外臣瓉據)
(道書神農乘龍逰逺也黄帝乘馬以理士境)
(只四海内也淮南子云北極至於南桓二億)
(三萬三千五百七十里也淮南王學道此言)
(絶逺亦據道書也)黄帝始晝野分州令百郡
大臣授德教者先列珪玉於蘭蒲席上使舂
雜寶爲屑以沉榆之膠和之爲泥以分土别
尊卑之位與華戎之異文出封憚記帝旁行
天下得百里之國者萬區今之縣邑者也所
謂首出庶物萬國咸寧有青烏子能相地理
帝問之以制經帝又問地老說五方之利害
時有瑞草生帝庭名屈軼佞人入則指之是
以佞人不敢進時外國有以神獸來進名獬
豸如鹿一角置於朝不直之臣獸即觸之帝
問食何物對曰春夏處水澤秋冬處松竹此
獸兩目似熊容成子有道知律者女媧之後
初爲黄帝造律曆元起辛卯至此時造笙以
象鳳鳴素女於廣都來教帝以鼓五十絃瑟
(古史考曰琴則非也)黄帝損之爲二十五絃
其瑟長七尺二寸伏羲置琴女媧和之黄帝
之琴名號鐘作清角之弄帝始制七情行十
義之教七情者喜怒哀樂懼惡欲七情也十
義者君仁臣忠父慈子孝兄良弟悌夫義婦
聽長惠㓜順十義也帝制禮作樂之始也黄
帝書說東海有度索山或曰度朔山譌呼也
(此山間以竹索懸而度也)山有神荼鬱壘神
能禦凶鬼爲百姓除患制驅儺之禮以象之
帝以容成子爲樂師帝作雲門大卷咸池之
樂乃張樂於洞庭之野北門成曰其奏也陰
陽以之和日月以之明和風俗也(唐至德二)
(年洞庭側有人穿地得古鍾有古篆文黄帝)
(時樂器也永泰二年巴陵令康通中得采藥)
(人石季德於洞庭鄕採藥得古鍾上有篆岳)
(州刺史李萼進之可明莊子所謂黄帝於洞)
(庭張樂誠不妄者也)黄帝將會神靈於西山
之上乃駕象車六交龍畢方並轄蚩尤居前
(蚩尤旗也)風伯進掃雨師灑道鳳凰覆上乃
到山大合鬼神帝以號鍾之琴奏清角之音
(師曠善於琴𣈆平公强請奏角弄師曠不得)
(已一奏雲從西北起再奏大風起大雨作平)
(公懼而成疾焉)謂崑崙山之靈封致豐大之
祭以詔後代斯封禪之禮也於時崑崙山北
玉山之神人也西王母太陰之精天帝之女
也人身虎首(山海經日虎顔一云虎色)豹尾
蓬頭戴勝顥然白首善嘯石城金臺而宂居
坐於少廣之山有三青鳥常取食此神人西
王母也慕黄帝之德乘白鹿來獻白玉環又
有神人自南來乘白鹿獻鬯帝德至地秬鬯
乃出黄帝習樂以舞衆神又感玄鶴二八翔
舞左右帝於西山嘗木果味如李狀如棠華
赤無核因名沙棠食之禦水不溺帝立臺於
沃人國西王母之山名軒轅臺帝乃休於冥
伯之丘崑崙之墟帝逰華胥國此國神仙國
也(伏羲生於此國伏羲母此國人)帝棊天毒
國居之因名軒轅國(後來曰天竺去長安一)
(萬二千里古史考曰在海外妄也)帝又西至
窮山女子國北又復逰逸於崑崙宫赤水北
及南望還歸而遺其玄珠使明目人離婁求
之不得使罔象求而得之後爲蒙氏之女奇
相氏竊其玄珠沉海去爲神(玄珠喻道蒙氏)
(女得之爲水神)帝巡狩東至海登桓山於海
濱得白澤神獸能言達於萬物之情因問天
下鬼神之事自古精氣爲物逰魂爲變者凡
萬一千五百二十種白澤言之帝令以圖寫
之以示天下帝乃作祝邪之文以祝之帝周
逰行時元妃螺祖死於道帝祭之以爲祖神
令次妃嫫母監護於道以時祭之因以嫫母
爲方相氏(嚮其方也以護喪亦曰防喪氏今)
(人將行設酒食先祭道謂之祖餞祖送也顔)
(師古注漢書云黄帝子爲道神乖妄也崔寔)
(四人月令復曰黄帝之子亦妄也皆不得審)
(詳祖螺祖之義也)黄帝以天下大定符瑞並
臻乃登封太山禪於亭亭山(泰山下小山也)
又禪於幾幾山勒功於喬嶽作下時以祭炎
帝以觀天文察地理駕宫室制衣服候氣律
造百工之德故天授輿服斧鉞華蓋羽儀天
神之丘黄帝著軒輿之銘帝以事周畢即推
律定姓(孔子京房皆行此事)紀鍾甄聲帝之
四妃(螺祖嫫母費修女節是也)生二十五子
得姓者十二人一云十三人姬酉祈巳滕箴
任苟僖詰旋依(史記云六十一姓惟釐嬛二)
(姓不同所云黄帝姓公孫者十八代合一千)
(五百年其十二姓十三代合一千七十二年)
(史又云十二姓德薄不記録亦不可也姬祁)
(塍任僖詰皆有德有名者也所云黄帝姓公)
(孫雖古史相傳理終不通且黄帝生於有熊)
(長於姬水只合以姬爲姓至周武王稱黄帝)
(十九代孫姬姓之後即黄帝姬姓非公孫也)
(且周置五等諸侯以公侯伯子男後諸侯子)
(孫多稱公孫言公之子孫也故連公子爲姓)
(者且有八十五氏皆非黄帝時人)黄帝九子
各封一國(潘安仁詩言之未知其源)元妃螺
祖生二子玄囂昌意並不居帝位玄囂得道
爲北方水神昌意娶蜀山氏之女生顓頊居
帝位即黄帝嫡孫也號高陽氏摯字青陽即
帝位號金天氏黄帝之小子也少昊後有子
七人顓頊時以其一子有德業高陽帝賜姓
曼氏餘不聞黄帝以天下旣理物用具備乃
尋眞訪隱問道求仙冀獲長生久視所謂先
理代而後登仙者也時有甯子爲陶正有神
人過教火法出五色煙能隨之上下道成仙
去棊流沙之所食飛魚暫死二百歲更生作
沙頭頌曰青蕖灼爍千載舒萬齡暫死餌飛
魚有務光子者身長八尺七寸神仙者也(至)
(夏時餌藥養性鼓琴有道壽永者)有赤蔣子
輿不食五穀啗百花而長年(堯時爲木工能)
(隨風上下即已二千歲矣)有容成公善補導
之術守生養氣穀神不死能使白髪復黑齒
落復生黄帝慕其道乃造五城十二樓以候
神人即訪道逰華山首山東之太山時致怪
物而與神仙通接神人於蓬萊回乃接萬靈
於明庭京兆仲山甘泉寒門谷口(在長安北)
(甘泉雲陽)黄帝於是祭天圓丘將求至道即
師事九元子以地皇元年正月上寅日齋於
首山(在河東蒲坂縣)復周逰以訪眞道令方
明爲御昌宇驂乘張若謬扅道焉(謬音習扅)
(舒氏切或作明)昆閽滑稽從車而至襄城之
野七聖俱迷見牧馬童子黄帝問曰爲天下
若何小童曰理天下何異牧馬去其害馬而
已黄帝稱天師而退至於圜丘其國有不死
樹食其子與葉人皆不死有丹巒之泉飲之
而壽有巨蛇害人黄帝以雄黄却逐之其蛇
留一時而反(外國記云留九年也)帝令三子
習服之皆壽三百歲北到洪隄上具茨山(在)
(於陽翟)見大隗君(宻縣大隗神也)又見黄蓋
童子受神芝圖七十二卷適中岱見黄子中
受九茄之方一(云至崆峒山見中黄眞人其)
(方原州有崆峒之山應劭云在隴右非也)登
崆峒山見廣成子問至道(司馬彪注莊子云)
(崆峒當斗下之山也一方在梁國虞城東三)
(十里是也)廣成子不答帝退捐天下築特室
藉白茅間居三月方棊再問修身之道乃授
以自然經一卷黄帝捨帝王之尊托猳豚之
文登鷄山陟王屋山開石函發玉笈得九鼎
神丹注訣南至江登熊湘山(熊山在召陵長)
(沙也湘山在長沙益陽縣徃)天臺山受金液
神丹東到青丘山見紫府先生受三皇内文
大字(抱朴子云有二十卷)以劾召萬神南至
五芝玄澗登圜壠蔭建木觀百靈所登降采
若乾之芝(一云花)飲丹巒之水南至青城山
禮謁中黄丈人乃間登雲臺山見甯先生受
龍蹻經問眞一之道皇人曰子旣居海内復
欲求長生不死不亦貪乎頻相反覆而復受
道即中黄眞人黄帝拜謝訖東過廬山爲使
者以次青城丈人也廬山使者秩比御史主
緫仙官之道是五嶽監司也又封潜山君爲
九天司命主生死之録黄帝以四嶽皆有佐
命之山而南嶽孤特無輔乃章詞三天太上
道君命霍山爲儲君命潜山爲衡嶽之副以
成之時參政事以輔佐之帝乃造山躬寫形
象以爲五嶽眞形之圖黄帝棊練石於縉雲
堂於地練丹時有非紅非紫之雲見是曰縉
雲因名縉雲山(在婺州金華縣一云永康縣)
(也)帝藏兵法勝負之圖六甲陰陽之書於苗
山(禹會計功於此集諸侯因名會稽也)黄帝
合符瑞於釜山得不死之道奉事太一元君
受要記修道養生之法於玄女素女受房中
之術能御三百女玄女授帝如意神方即藏
之崆峒山帝精推步之術於山稽力牧著體
診之訣於岐伯雷公講占候於風后先生救
傷殘綴金冶之事故能秘要窮盡道眞也黄
帝得玄女授陰符經義能内合天機外合人
事帝所理天下南及交趾北至幽陵西至流
沙東及蟠木(蟠桃在度索山具在山海經也)
帝欲棄天下曰吾聞在宥天下不聞理天下
我勞天下久矣將息駕於玄圃以返吾眞矣
崑崙山上有玄圃也黄帝修興封憚禮畢採
首山之銅將鑄九鼎於荆山之下以象太一
於雍州(虢州湖城縣有石記述黄帝鑄鼎於)
(此舊曰鼎州弘農郡地理志云馮翊懷德縣)
(南之荆山是也)是鼎神質文精也知吉知凶
知存知亡能輕能重能息能行不灼而沸不
汲自滿中生五味眞神物也黄帝煉九鼎丹
服之逮至煉丹成後以法傳於玄子此道至
重盟以誡之帝以中經所紀藏於九嶷山東
號委羽承以文玉覆以盤石其書金簡玉字
黄帝之遺讖也(夏禹得之亦仙化去又云藏)
(之於會稽覆釜山中也)帝又以所佩靈寶五
符眞文書金簡一通封於鍾山一通藏於宛
委之山帝嘗以金鑄器皆有名題上古之字
也以記年月或有祠也時有薰風至神人集
成猒代之志即留冠劒珮舄於鼎湖極峻處
崑臺之上立館其下崑崙山之軒轅臺也時
有馬師皇善醫馬有通神之妙思有龍下於
庭伏地張口閉目師皇視之曰此龍病求我
醫也師皇乃引鍼於龍口上下以牛乳煎甘
草灌之龍病愈師皇乘此龍仙去黄帝聞之
自擇日卜云還宅昇仙之日得戊午果有龍
來垂胡髯下迎黄帝乃乘龍與友人無爲子
及臣僚等從上七十二人同去小臣不得上
者將龍髯拔墜髯及帝之弓小臣抱其弓與
龍髯而號泣弓因曰烏號鑄鼎之地後曰鼎
湖(至周王時封虢叔於此因名曰號州古曰)
(鼎州於漢曰湖縣也)其後有臣左徹削木爲
黄帝象率諸侯朝奉之臣僚追慕靡所措思
或取幾杖立廟而祭或取衣冠置墓而守是
以有喬山之冡(在上谷郡周陽縣又膚施縣)
(有黄帝祠四所邡州喬山黄帝冢在焉)黄帝
曾逰處皆有祠五百年後喬山墓崩惟劒與
赤舄在焉一旦亦失(荆山記龍首記具載之)
(也)黄帝居代緫百一十一年在位一百年自
上仙後昇天爲太一君其神爲軒轅之宿在
南宫黄龍之體象(大體祭天神軒轅星一也)
後來享之列爲五帝之中方君也以配天黄
帝土德居中央之位以主四方(東方青帝太)
(昊南方赤帝神農西方白帝少昊北方黑帝)
(顓頊)以鎭星配爲子名樞紐之神爲佐配享
於黄帝帝之子昌意居弱水昌意弟少昊帝
妃女節所生也帝之女溺於東海化爲鳥名
精衛常銜西山木石以堙東海少昊名摯字
青陽即帝位號金天氏黄帝之子也顓頊高
陽氏黄帝之孫也各有聖德在位七十八年
終母蜀山氏所生都商丘濮陽禺强黄帝之
胤不居帝位與顓頊俱得道居北方爲水神
(顓頊己來以所典之地爲名號)帝嚳高辛氏
黄帝之孫(蟜極生高辛也)帝嚳高辛神靈自
言其名都偃師(亳州河南)在位七十年壽一
百五歲帝堯陶唐氏黄帝之玄孫也姓伊祁
名放勛興於定陶以唐侯爲帝(濟陰定陶又)
(云定州唐縣)都於平陽郡在𣈆州在位九十
八年一百一十八歲舜有虞氏黄帝八代孫
禹爲玄孫也按遁甲開山圖曰禹得道仙人
也古有大禹女媧十九代孫大禹壽三百六
十歲入九嶷山仙飛去後三千六百歲堯理
天下洪水旣甚人民墊溺大禹念之乃化生
於石紐山泉女狄暮汲水得石子如珠愛而
吞之有娠十四月生子及長能知泉源代父
鯀理洪水三年功成堯帝知其功如古大禹
知水源乃賜號禹推之是黄帝玄孫無疑也
殷湯黄帝七十代孫(黄帝子少昊生蟜極蟜)
(極生高辛十四世後即天一爲殷王是也黄)
帝子孫各得姓於事帝推律定姓者十二(具)
(在中卷)少昊有子姓曼顓頊姬姓以黄帝居
(姬水帝嚳子后稷姬姓也)堯姓伊祁舜姓姚
禹姓姒湯姓子又張鄧軒路黄寇宋酈白薛
虞資伊祁申屠黄公託拔(昌意少子封北土)
(以黄帝土德化俗以土爲託以君爲拔乃以)
(託拔爲姓)黄帝有九子各封一國(具在中卷)
緫三十三氏出黄帝之後黄帝相承凡一千
二百五十年自黄帝己酉歲至今
雲笈七籤卷之一百










雲笈七籤卷之一百一甘一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　紀
　　　元始天王紀
元始天王禀天自然之胤結形未沌之霞託
體虛生之胎生乎空洞之際時玄景未分天
光冥逺浩漫太虚積七千餘劫天朗氣清二
暉纏絡玄雲紫蓋映其首六氣之電冀其眞
夜生自明神光燭室散形靈馥之煙栖心霄
霞之境練容洞波之濱獨秉靈符之節抗御
玄降之章内氣玄崖潜想幽窮忽焉逍遥流
盼忘旋瓊輪玉輿碧輦玄龍飛精流靄耀電
虚宫東逰碧水豪林之境上憩青霞九曲之
房進登金闕受號玉清紫虚高上元皇太上
大道君受金簡玉札使奏名東華方諸青宫
於時受命緫統億津玄降玉華之女金晨之
童各三千人飛龍毒獸巨虬千尋攫天奮爪
備衛玉闕天威煥赫陳於廣庭飛青羽蓋流
紫鳳章金眞玉光豁落七元神虎上符流金
火鈴結編元皇位在玉清掌括上皇高帝之
眞
　　　太上道君紀
洞玄本行經云太上道君者於西那天鬱察
山浮羅之嶽坐七寶騫木之下清齋空山靜
思神眞合慶冥樞蕭朗自然擁觀萬化俯和
衆生是時十方大聖至眞尊神詣座燒香稽
首道前上白道君不審靈寶出法從何劫而
來至於今日凡幾度人爲盡如是復有轉輪
天尊是何劫生值遇眞文得今太上之任致
是得度何獨如之巍巍德宗高不可勝願垂
賜告本行因縁解說要言開悟後生道言天
元輪轉隨劫改運一成一敗一死一生滅而
不絶幽而復明靈寶出法隨世度人自元始
開光至於赤明元年經九千九百億萬劫度
人有如塵沙之衆不可勝量赤明之前於眇
莽之中劫劫出化非可思議赤明已後至上
皇元年宗範大法得度者衆終天說之亦當
不盡今爲可粗明眞正之綱維標得道者之
遐迹爾今聊以開示於後來領會於靈文之
妙我濯紫晨之流芳蓋皇上之冑胤我隨劫
死生世世不絶常與靈寶相值同出經七百
億劫中會青帝劫終九氣改運於是託胎於
洪氏之胞凝神於瓊胎之府積三千七百年
至赤明開運歲在甲子誕於扶刀蓋天西那
玉國浮羅之嶽復與靈寶同出度人元始天
尊以我因縁之勛錫我太上之號封鬱悅那
林昌玉臺天帝君位登高聖治玄都玉京實
由我身尊承大法靈寶眞文世世不絶廣度
天人慈心於萬劫溥濟於衆生功德之大勛
名繕於億劫之中致今報爲諸天所宗焉
　　　上清高聖太上玉晨大道君紀
洞眞大洞眞經云上清高聖太上大道君者
蓋二晨之精氣九慶之紫煙玉暉煥耀金映
流眞結化含秀苞凝玄神寄胎母氏育形爲
人諱□□字上開元母妊三千七百年乃誕
於西那天鬱察山浮羅嶽丹玄之阿於是受
籙紫皇受書玉虛眺景上清位司高仙爲高
聖太上玉晨大道君治蘂珠日闕館七映紫
房玉童玉女各三十萬人侍衛於是振策七
圃揚青九霄騰空儛旌駕景馳飈徘徊八煙
盤桓空塗仰簪日華俯拾月珠摘絳林之琅
實餌玄河之紫蕖偃蹇靈軒領理帝書萬神
入拜五德把符上眞侍晨天皇抱圖乃仰空
言曰子欲爲眞當存日中君駕龍驂鳳乘天
景雲東逰桑林遂入帝門若必昇天當思月
中夫人駕十飛龍乘我流鈴西朝六嶺遂詣
帝堂精根運思上朝玉皇薈薈敷鬱儀以躡
景晃晃散結璘以曁霄雙皇合輦後天而凋
夫大有者九天之紫宫小有者清虚三十六
天之首洞於是
高聖太上大道君初乘一景之輿駕八素紫
雲攝希微蒼帝名録豐子俱東行詣鬱悅那
林昌玉臺天見玉清紫道虚皇上君受九暉
大晨隱符
太上大道君次乘二景之輿駕七素絳雲攝
中微赤帝名定無彦俱南行詣高桃厲沖龍
羅天見玉清翼日虛皇太上道君受觀靈元
晨隱符
太上大道君次乘三景之輿駕六素紅雲攝
太微白帝名渠淵石俱西行詣碧落空歌餘
黎天見玉清昌陽始虛皇高元君受緫晨九
極隱符
太上大道君次乘四景之輿駕五素青雲攝
玄微黑帝名齊元旋俱北行詣叩摩坦婁于
翳天見玉清七靜導生高上虚皇君受沓曜
旋根隱符
太上大道君次乘五景之輿駕四素黄雲攝
始微上帝名接空子俱東北行詣扶刀蓋華
浮羅天見玉清大明虛皇洞清君受玄景晨
平隱符
太上大道君次乘六景之輿駕三素緑雲攝
靈微中帝名秉巨文俱東南行詣貝謂耶蕖
初默天見玉清始元虛皇太霄君受合暉晨
命隱符
太上大道君次乘七景之輿駕二素紫雲攝
宣微下帝君名宏膚子俱西南行詣沖容育
鬱離沙天見玉清七觀無生虚皇金靈君受
齊暉晨玄隱符
太上大道君次乘八景之輿駕一素靈雲攝
洞微眞帝名呬澄攄俱西北行詣單緑察寶
輪法天見玉清八觀高元虛皇渟景君受高
上龍煙隱符
太上大道君又乘洞景玉輿駕太霞紫煙玄
景之暉攝九微内帝君名申名閑及上皇九
玄九天諸眞仙王等俱仰登彌梵羅臺霄絶
寥丘飛元雲根之都玉清上天見玉清紫暉
太上玉皇明上大道君受高清太虚無極上
道君隱符
　　　三天君列紀
上清眞人緫仙大司馬長生法師主三天君
姓栢成諱欻生字芝高乃中皇時人歲在東
維之際誕於北水中山栢林之下夫名爲欻
生者以母感日華而懷孕年九歲求長生之
道至十四與西歸公子巨靈伯尹俱師事黄
谷先生黄谷先生者能爲不死修靜無爲不
營他術含精内觀凝神空漠思眞安炁以致
不死後五百年遇金仙石公甯氏先生晃夜
童子三人受胎精中記化胞内經養神上法
解結之要又登太帝滄浪山洞臺中雙玉穴
酣紫明芝液遇上清萬石先生授以乘飛駕
虚八氣景龍之蹻反胎守白越度之法又廣
成子授以丹青玉爐煉雲根柔金剛之經又
授以飛煙發霜沉雪浮日朱之法又遇始元
童子豐車小童受虚皇帝籙仙忌眞戒化一
成萬解形之法後遇玉清文始東王金暉仙
公號曰玉皇二道君告以胎閉靜息内保百
神開洞雲房堅守三眞之事後復詣二玉皇
君問雲房之道三眞之訣二玉皇君曰三眞
者兆一身之帝君百神之始眞也若使輔弼
審正三皇内寧太一保胎五老扶精一居丹
田司命護生一居絳宫紫氣灌形一居洞房
三素合明於是變化離合與眞同靈明堂雲
宫紫户玉門黄闕金室丹城朱窗皆帝一之
内宅三眞之寶室也於是雲房一景混合神
人上通崑崙下臨清淵雲蓋嵯峨林竹葱芊
七靈迴轉七門幽深金扉玉匱符籍五篇公
子内伏外牽白元混一成形呼陽召陰上帝
司命各保所生微哉難言非仙不傳又問呼
陽召陰出入無方之法氣出神變之道二玉
皇曰呼陽者三氣之所出入也召陰者六丁
之所徃來也若得三氣之所生能知六丁之
所因者則陽氣化爲龍車陰氣變爲玉女則
騰轉無方輪舞空玄之上也夫氣之所在神
隨所生焉神在則氣成神去則氣零氣者即
二十四神之正氣是爲二十四氣也氣能成
神神亦成氣散之爲雲霧合而爲形影出之
爲仙化入之爲眞一上結三元下結萬物靜
爲兆身動爲兆神是以常混合二十四神變
化三五之眞人混成正一合爲帝君即兆本
神也夫人受生於天魂結成於元靈天魂生
之根元靈生之胎流會太一達觀三道神積
玉宫液溢玄府津流地户澤憩洞房日月煥
於霄暉五神混於元父元父主氣化散帝極
玄母主精變會幽元是以司命奉符固形扶
神公子内守桃康保魂左携無英右引白元
雲行雨施萬關流布也後二玉皇授欻生大
洞眞經三十九章迴風混合帝一之道斷環
割青盟誓而傳得爲上清眞人位曰緫仙大
司馬長生法師主三天君理太玄都閬風玉
臺緫司學道之仙籍主括三天之人神萬仙
受事於玉臺五帝北朝於靈軒矣
　　　青靈始老君紀
洞玄本行經云東方安寶華林青靈始老帝
君者徃在白氣御運於金劫之中暫生鬱悅
金映雲臺那林之天西婁無量玉國浩明玄
嶽厥名元慶於此天中大建功德初無懈心
勛名仰徹朱陵火宫書其姓名記於赤簡仙
道垂成而值國多綵女元慶遂以寄世散想
靈魔舉其濁目朱宫輟其仙名一退遂經三
劫中值火劫改運元慶又受氣寄胎於洪氏
之胞上天以其先身好色故轉爲女子朱靈
元年歲在丙午誕於丹童龍羅衛天洞明玉
國丹霍之阿改姓洪諱那臺年十四敬好道
法心願神仙常市香膏然燈照暝大作功德
諸天所稱名標上清南極上靈紫虚元君託
作傭人下世教化見那臺貞潔好尚至法迴
駕於丹霍之阿授那臺靈寶赤書南方眞文
一篇於是那臺勵志殊勤自謂一生作於女
子處於幽房無由得道因齋持戒思念願得
轉身爲男丹心遐徹遂致感通上眞下降元
始天尊時於琅碧之溪扶瑶之丘坐長林枯
桑之下衆眞侍坐是日那臺見五色紫光曲
照齋堂於是心悟疑是不常仍出登墻四望
忽見東方桑林之下華光赫奕非可勝名去
那臺所住數百里中隔礙暘谷滄海之口心
懷踊躍無由得徃因叉手遥禮稱名那臺先
縁不厚致作女身發心願樂志期神仙高道
法妙不可得攀日夕思念冀得滅度轉形爲
男歷年無感常恐生死不得遂通彌齡之運
有於今日天河隔礙無由披陳今當投身碧
海没命於天冀我形魂早得輪轉更建功德
萬劫之中冀見道眞言訖便從墻上投身擲
空命赴滄海極淵之中紛然無落即爲水帝
神王以五色飛龍捧接女身俄頃之間已於
懸中得化形爲男子乘龍策虚飛至道前於
是元始即命仙都錫加帝號於火劫受命輔
於靈寶青帝玉篇七百年中火劫數極青氣
運行隨元滅度以開光元年於彌梵羅臺霄
絶寥丘飛元雲根之都滄霞九雲之墟元始
又錫安寶華林青靈始老帝君號
　　　丹靈眞老君紀
洞玄本行經云南方梵寶昌陽丹靈眞老君
者本姓鄭字仁安大炎之胤生於禪黎世界
赤明天中生有三氣之雲纏其身朱鳥鼓翮
覆其形三日能言便知宿命年及十二面有
金容玉顔便棄世離俗逺逰山林於寒靈洞
宫遇玄和先生授仁安靈寶赤書五氣玄天
黑帝眞文一篇智慧上品十戒而去仁安於
是奉戒而長齋大作功德珍寶布施以拯諸
乏割口飴鳥功名徹天因於西那國遇天洪
災大水滔天萬姓流漂仁安於洪波之上泛
舟誦戒書黑帝眞文以投水中水爲開道百
頃之地鳥獸獐鹿虎豹獅子皆徃依親悉得
無他是時國王百口登樓而漂没嘆不能得
度仁安見王垂没乃浮舟而徃以所佩眞文
授與國王王敬而奉之水劫即退翕然得過
王旣得免眞文於是即飛去入雲中莫知所
在仁安失去眞文退仙一階運應滅度託命
告終死於北戎之阿暴露靈尸三十餘年形
體不灰光色鮮明無異生時在於北戎長林
之下時國王逰獵放火燒山四面火匝去其
靈尸之間百步之内火不得然獐鹿虎豹莫
不依親王怪而徃見靈尸之上有三色之光
雲霧鬱冥鳥獸匝繞王乃伐薪圍尸放火焚
燒於時尸放火中鬱起成人坐青煙之上指
拈虚無五色煥爛左右侍者仙童玉女三百
餘人肅然而至凡是禽獸依親之者並在火
中皆得過度仁安以赤明二年歲在丙午於
𨚧摩坦婁於翳天中洞寥之嶽改姓洞浮諱
曰極炎受錫南單梵寶昌陽丹靈眞老帝號
丹靈老君也
　　　中央黄老君紀
洞眞九眞中經云中央黄老君者太上太微
天帝君之弟子也以混皇二年始生焉年七
歲乃知長生之要天仙之法仍眇綸上思欽
納眞玄蕭條靈想栖心神源解脫於文蔚之
羅披素於空任之肆於是太上授九眞之訣
八道秘言施修道成受書爲太極眞人
　　　金門皓靈皇老君紀
洞玄本行經云西方七寶金門皓靈皇老君
者本乃靈鳳之子也靈鳳以呵羅天中降生
於衛羅天堂世界衛羅國王取而蓄之王有
長女字曰配瑛意甚憐愛常與共戲於是靈
鳳常以兩翼扇女面後十二年中女忽有胎
經涉三月王意怪之因斬鳳頭埋著長林丘
中女後生女墮地能言曰我是鳳子位應天
妃王即名曰皇妃生得三日有群鳳來賀玄
哺玉霜洪泉曲水八鍊芝瑛年八歲執心肅
操超拔俗倫常朝則謁日暮則揖月於重宫
之内王設厨膳物不味口天作大雪一年不
解雪深十丈鳥獸餓死王女思億靈鳳徃之
逰好駕而臨之長林丘中歌曰
杳杳靈鳳綿綿長歸悠悠我思永與願違萬
劫無期何時來飛於是王所殺鳳鬱然而生
抱女俱飛徑入雲中王女今於景霄之上受
書爲南極上元君常乘九色之鳳此女前生
萬劫已奉靈寶致靈鳳降形得封南極元君
之號皇妃功德遐徹天眞感降以上元之年
歲在庚申七月七日中時元始天尊會於衛
羅玉國鳳麟之丘坐騫華之下衆眞侍坐是
時皇妃所住室内忽有日象如鏡之圓空懸
眼前皇妃映見天眞大神普在鏡中長林之
下一室光明於是自登通陽之臺遥望西方
見鳳生丘上紫雲鬱勃神光煒煥非可得名
去皇妃所住五百步許逼以女根處在宫内
無由得徃須臾忽有神鳳來翔集於臺上皇
妃白鳳言曰西方有道心願無縁不審神鳳
可得暫駕見致與不於是鳳即敷翮使坐翮
上舉之徑至道前元始天尊指以金臺王母
即汝師也便可施禮皇妃叩頭上啓惟願衆
尊特垂哀矜則枯骸更生言畢金母封以西
靈玉妃之號即命九光靈童披霜羅之藴出
靈寶赤書白帝眞文一篇以授皇妃受號三
百年中仍值青劫改運皇妃方復寄胎於李
氏之胞三年於西那玉國金壟幽谷李樹之
下而生化身爲男子改姓上金諱日昌至開
光元年歲在上甲元始天尊錫西方七寶金
門皓靈皇老君號
　　　五靈玄老君紀
洞玄本行經云北方洞陰朔單鬱絶五靈玄
老君者本姓浩字敷明蓋玄皇之胤太清之
冑生於元福棄賢世界始青天中年十二性
好幽寂心翫山水逺於家中或去十日時復
一還時天下災荒人民餓殍一國殆盡敷明
於地境山下遇一頃巨勝身自採取餉係窮
乏日得數過救度垂死數千餘口隨取隨生
三年不訖他人徃覓莫知其處是時辛苦形
體憔悴不暇營身遂致疲頓死於山下九天
書其功德金格記其玉名度其魂神於朱陵
之宫後帝遺金翅大鳥常敷兩翼以覆其尸
七百年中尸形不灰至水劫改運水泛尸漂
於無崖之淵水過而後敷明尸泊貝渭邪源
初黙天鬱單之國北壟玄丘四十年中又經
山火盛行梵燒尸形於火中受煉而起化成
眞人五色之雲覆蓋其上至開明元年於北
壟玄丘改姓節諱靈會元始天王錫靈會洞
陰朔單鬱絶五靈玄老君號


雲笈七籤卷之一百一
雲笈七籤卷之一百二甘二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　紀
　　　混元皇帝聖紀
太上老君者温元皇帝也乃生於無始起於
無因爲萬道之先元氣之祖也蓋無光無象
無音無聲無宗無緒幽幽冥冥其中有精其
精甚眞彌綸無外故稱大道焉夫道者自然
之極尊也於幽無之中而生空洞焉空洞者
眞一也眞一者不有不無也從此一氣化生
後九十九萬億九十九萬歲乃化生上三氣
三氣各相去九十九萬億九十九萬歲三合
成德共生無上也自無上生後九十九萬億
九十九萬歲乃化生中三氣三氣各相去九
十九萬億九十九萬歲三合成德共生玄老
也自玄老生後九十九萬億九十九萬歲乃
化生下三氣三氣各相去九十九萬億九十
九萬歲三合成德共生太上也自太上生後
復八十一萬億八十一萬歲乃生一氣一氣
生後復八十一萬億八十一萬歲乃生前三
氣三氣各相去八十一萬億八十一萬歲三
合成德共生老君焉老君生後八十一萬億
八十一萬歲化生一氣一氣生後八十一萬
億八十一萬歲化生後三氣三氣又化生玄
妙玉女玉女生後八十一萬億八十一萬歲
三氣混沌凝結變化五色玄黄大如彈丸入
玄妙口中玄妙因吞之八十一年乃從左腋
而生生而白首故號爲老子老子者老君也
此即道之身也元氣之祖宗天地之根本也
夫大道玄妙出於自然生於無生先於無先
挺於空洞陶育乾坤號曰無上正眞之道神
奇微逺不可得名故曰吾生於無形之先超
乎太初之前長乎太始之端行乎太素之元
浮逰幽虚出入杳冥觀混沌之未判視清濁
之未分盼仿佛之興光膽響罔之眇然窺惚
恍之容象覩鴻洞之無邊步宇宙之曠野歷
品物之族群惟吾生之卓兮獨立而無倫消
則爲氣息則爲人矣
老君者乃元氣道眞造化自然者也强爲之
容則老子也以虚無爲道自然爲性也夫莫
能使之然莫能使之不然亦不知其所以然
不知其所以不然故曰自然而然者也至若
以地爲輿操天爲蓋馳鶩曠蕩翱翔八外不
足比其大也窮幽極微至纖無際析毫剖釐
刃鋏鋒銳不足言其細也絲竹八音簫韶九
成宫商調暢律吕和平不足言其聲也玄黄
煥爛丹青熻煜焜煌煒曄麗靡華飾不足言
其色也皦耀熠爍神明恍惚風流電逰霆振
響逸不足言其疾也結根九泉沉嶠八海水
凝數澤淵淳嶽峙不足言其止也陰陽不測
變化無倫飄遥太素師虚友眞不足言其神
也光燭玄昧洞鑒無形仰觀太極俯察幽冥
不足言其明也影離響絶雲銷霧除鑚氷求
火探巢捕魚不足言其無也滌宇宙之塵穢
掃雲漢於天衢下坑宏而無底上寥廓而無
隅包六合而造域跨八維以爲區不足言其
虚也然則道固無形夫何爲名故乃託虚寄
無假道以言之言之不足以盡意故歸之自
然自然者理之極乃道之常也故衆聖所共
尊道尊德貴夫莫之爵而常自然惟老氏乎
老君者乃元生之至精兆形之至靈也昔於
虚空之中結氣凝眞强爲之容體大無邊相
好衆備自然之尊上無所攀下無所躡懸身
而處不頽不落著光明之衣照虛空之中如
含日月之光也或在雲華之上身如金色面
放五明自然化出神王力士青龍白獸麒麟
師子列於前後或坐千葉蓮花光明如日頭
建七曜冠衣晨精服披九色離羅帔項負圓
光或乘八景玉輿駕五色神龍建流霄皇天
丹節廕九光鶴蓋神丁執麾從九萬飛仙師
子啓塗鳳凰翼軒或乘玉衡之車金剛之輪
驂駕九龍三素飛雲寶蓋洞耀流煥太無燒
香散華浮空而來伎樂駭虛難可稱焉或坐
寶堂大殿光明七寶之帳朱華羅網垂覆其
上仙眞列侍神丁衛軒幡幢旌節騎乘滿空
或金容玉姿黄裳繡帔凭幾振拂爲物祛塵
或玄冠素服白馬朱鬃仙童夾侍神光洞玄
夫妙相不可具圖學上道之子宜識眞形眞
形不測但存此足以感會也夫學不知其本
如嬰兒之失母能知其母又知其子旣知其
子復守其母母者何也無中之有也是道也
至眞也宗極也一切所崇也隨感而應應有
著微微則妙象恍惚乍存乍亡屈者資之得
伸暗者向之獲明迷者歸之果定故神明之
君應著之時形像相好動靜有則以正理邪
周徧無滯救度無窮故稱爲聖或君或臣或
師或友依縁相逢逢此應者皆由精心感道
道氣通感是故隨機適品矣夫大道處於無
形無形非凡所見應感以形妙相隨時而出
或玉姿金體爰及肉身或飛或步或尊或卑
或山或岱或夷或夏不可測量隨感麤妙應
巳則藏或來無所從去無所至洞有洞無周
徧一切悟者即心得道迷者觸向乖眞能崇
識老君尊而敬之則得正眞道矣論曰夫道
不可見見而非也道不可聞聞而非也蓋示
理教俱空寂而不動也而道亦能使未見者
見未聞者聞此明境智相發感而遂通也然
通寂雖殊其至一焉故曰道常無爲而無不
爲以此論之蓋由人心者也夫心之念道凡
有二種一念法身七十二相八十一好具足
微妙三界特尊二念眞身猶如虚空圓滿清
凈不生不滅若於此相未能明審須憑圖像
係録其心當鑄紫金寫此眞形泥水銅綵稱
力所爲殿堂帳座幡華燈燭隨心供養如事
眞身想念丹成功德齊等若能洞觀非身之
身圖像眞形理亦無二是以敬像隨心獲福
報之輕重惟在其心念念增進自然成道所
謂人能念道道亦念人即此之謂也
　　　太微天帝君紀
紫度炎光神玄變經云太微天帝君生于始
青之端九曜神靈之胤玄氣未凝之始結流
芳之胄而法形焉連光映靈紫雲曜電玄煙
流靄丹暉纏絡妙覺潜啓仍採納上契條暢
純和吐納冥津遂降靈生之胎哺兼洪泉曲
芝行年二七金容内發玉華外映洞慧神聰
朗覩虚玄編掌帝號其所任乎澄流九霄之
霞飛眺洞清之源明機覽於極玄領綜運于
億津積感加於冥會妙啓發於自然是以得
禦紫度炎光迴神飛霄登空之法修行内應
上登玉清高上之尊道備以付中央黄老君
焉
　　　青要帝君紀
洞眞青要紫書金根衆經云青要帝君者九
陽元皇玉帝之弟子也以中皇元年歲在東
維天始告暉君育於玄丘王國無崖之天瓊
林七寶之下溟濛九域之濱法化應圖三日
啓晨厥姓堯諱字伯開仍有九龍翼君側七
色瓊鳳廕君身神麟含芝以哺玄天女吐精
以灌眞玉童擲華以却穢神妃散香以攘塵
含漱胎息法秀自然年冠二六面發金容體
生靈符容與順化應運浮沉栖心明霞之境
遨逰玉圖之墟執抗元皇之策落景九域之
丘逍遥流盼遂經萬劫方還清齋雲房之間
以紫雲爲屋青霞爲城黄金爲殿白玉爲牀
五氣交結高臺連壹玉陛文階鳳闕四張金
童侍側玉華執巾天仙羅衛五千餘人九陽
元皇玉帝君時乘碧霞九鳳飛輿瓊輪羽蓋
從桑林千眞萬乘億騎飛行侍仙三十六人
宴景霄庭來降於君與君共登九老仙都之
京九曲之房命西臺龜母開雲鳳之藴紫錦
之囊出紫書眞訣玉篇已受於君君修行道
備位登玉清太上大道君授君飛雲羽蓋流
紫鳳章金眞玉光豁落七元金神虎符流金
火鈴青玉璽九色無縫之章單青羽裙飛行
上清於是縱景萬變迴轉五晨策虚召月攝
日揚輪洞化離合與眞同靈解形遯變儵欻
億千上登三元朝謁玉宫逰覽無崖匡落九
天出入洞門携契玉仙仰禀高上元始太眞
應氣順命位掌帝晨縱統萬道無仙不關下
攝十天山靈河源五嶽四海莫不上𨽻於君
者也
　　　緫眞主録紀
洞眞變化七十四方經云上清緫眞主録南
極長生司命君姓王諱改生字易度乃太虛
元年歲洛西番孟商啓運朱明謝遷天元冥
遯三暉翳昏晨風迅虚六日明焉君誕於東
林廣昌之城長樂之鄕行年十四棄世離俗
心慕神仙遇紫府華先生授陰陽補養削死
修生三五變煉七九復神道御中和胎息之
方行其術壽至四百年登玄溪之澗隱巖之
房詣屠先生受金丹煉雲芝之根桑金剛之
經飛煙起霜沉雪之方招霞咽精之道服御
七年與日合景行經神州空洞之山遇太一
眞人戴先生受帝君九煉之方
　　　中天玉寶元靈元老君紀
洞玄本行經云中天玉寶元靈元老君者本
姓𤨆字信然蓋洞元之胤中和之冑生於善
忍世界青元天中流生之丘受生一劫黙然
不語混沌無心食氣爲糧天地未光無常童
子於無色之國授信然靈寶赤書赤帝眞文
一篇於是而言是時惟修一身初不開張廣
度天人善功未充運應更滅於青元天中命
終流生之州靈體絶丘之下經一百餘年死
而不灰常有黄氣覆蓋其上至水劫流行天
下溟然靈骸四面涌土連天遏雲水道信然
應化鬱然而起更生成人改姓通班諱曰元
氏水過之後天地開光三象玄曜七元高明
元始天尊以開光元年歲在巳丑於高桃厲
沖龍羅天反魂林中錫元氏玉寶元靈元老
君號
　　　赤明天帝紀
洞玄本行經云昔禪黎世界隊王有女字絓
音(一曰/繼音)生乃不言年至十四王怪之乃棄女
於南浮長桑之阿空山之中女乏糧食常仰
日咽氣引月服精自然充飽體不疲損常行
山中周匝巖洞忽與神人會於丹陵之舍栢
林之下執絓音右手題赤石之上語絓音曰
汝雖不能言可憶此也絓音私心自悼受生
不幸口不能言棄在窮山誓心自願得還人
中當作功德無有愛惜百劫之後冀與願會
天爲其感遺朱宫靈童下教絓音理身之術
受赤書八字之音於是能言絓音晨夕朝禮
天文道眞旣降逆知吉凶役使百靈坐命十
方於山而出還於王國時天下大旱人民焦
燎王大懼怖祈請神明絓音徃白王言常聞
山中有女不言能感於天王識之乎王於是
悟識是王女乃迎女還宫見女能言王見愧
顔女顯其道爲王仰嘯天降洪雨注水至丈
於是化形隱景而去仍更寄形王氏之胞運
未應轉方又受生還爲女身父字以福慶名
曰阿丘曾年及人禮乃發大慈之心布施窮
乏獨寢一處不雜於物然燈燒香長齋幽室
丹誠感積道爲之降以開光元年十方大聖
尊神妙行眞人會南圃丹霍之阿三元洞室
青華林中衆眞侍坐香華妓樂五千餘衆眞
文奕奕光明洞達映朗内外雲景煒爍如星
中之月去阿丘曾所住舍數十里中丘曾時
年十六見舍光明内外朗照疑似不常乃出
南向望見道眞丘曾歡喜叉手作禮逼稱名
曰丘曾今遭幸會身覩天尊非分之慶莫知
所陳歸命十方天中之天惟蒙玄鑒賜以誡
言萬劫滅度冀得飛仙魔見丘曾心發大願
力過魔界因化作五帝老人徃告丘曾云我
受十方尊神使命來語汝曰靈寶法興五道
方行每欲使人仁愛慈孝恭奉尊長敬承二
親如聞汝父當娉汝身已相許和受人之言
父母之命不可不從宜先從之人道旣備餘
可投身違父之教仙無由成女答魔言我前
生不幸夙無因縁功德未充致作女身晨夕
尅勵誓在一心用意堅固應於自然生由父
母命歸十天誠違父教不如君言魔見丘曾
執心昺正於是便退丘曾自云道旣高邈無
縁得暢乃聚柴發火焚燒身形冀形骸得成
飛塵隨風自舉得至道前於是火然丘曾投
身紛然無著身如蹈空俄頃之間已見丘曾
化成男子立在道前元始天尊師命南極尊
神爲丘曾之師授丘曾十戒靈寶眞丈元始
天尊又告南極尊神曰丘曾前生萬劫已奉
靈寶功德未備致寄生轉輪至於今日化生
人中見吾出法即得化形當更度人九萬九
千乃得至眞大神爲洞陽赤明天帝
　　　南極尊神紀
洞玄本行經云南極尊神者本姓皇字度明
乃閻浮黎國宛王之女也生於禪黎世界赤
明天中生乃當貴父爲國王女居宫内金牀
玉榻七色寶帳明月雙珠光照内外王給妓
女數千人國中珍寶無有所乏常欲布散大
建功德志極山水訪及神仙逼限宫禁津路
無縁志操不樂心自愁煎王意憐愍慰諭百
端問女意故女終不言淚落如雨切無一歡
王加其妓樂日日作唱度明聞樂常如不聞
獨在一處清淨焚香長齋持戒日中乃餐王
知其意乃於宫中爲踊土作山山高百丈種
植竹林山上作臺名曰尋眞玉臺度明棄於
宫殿登臺栖身遮遏道徑人不得通單影獨
宿一十二年積感昊蒼天帝君遣朱宫玉女
二十四人乘雲駕鳳下迎度明當去之夕天
起大風雨雷電激揚地舍旋轉驚動一國王
大振懼莫知所從天曉分光失去山臺不見
其女天帝迎度明於陽丘之嶽丹陵上舍相
林之中朱鳳侍衛神龍翼軒玉童玉女三百
餘人於後大劫數交天地易位度明應在棄
落之例南上感其丹至朱宫書其紫名化其
形骸於無始之胞一劫而生得爲男身於南
丹洞陽上館明珠七色寶林赤帝梵寶昌陽
丹靈眞老君錫度明以南極上眞之號


雲笈七籤卷之一百二

雲笈七籤卷之一百三甘三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳
　　　宋眞宗御制翊聖保德眞君傳序
蓋聞天心降顧邦家所以會昌靈命丕昭神
道所以恊賛考載籍之攸記固今古而同符
矧復吾宗在於戰國基緒方始精感寔繁或
山低而見形或帝所而恊夢其來巳乆斯謂
不誣乃有接三統而開基將隆景業冠百神
而儲佑茂顯明徴奠條梅之名區號龜玉之
奥主見之於
翊聖保德眞君矣太祖肇膺元曆觀德而無
言太宗低紹睿圖順期而前告若夫述玉晨
之寶睠序斗極之仙階告國命之延洪示眞
科之祕賾洪威顯洽屏乎物魅神姦諄誨博
臨揚乎天祺民祉由是靈壇爰峙徽稱斯崇
欽奉於芬馨仰祈於先覺固惟九域咸被底
綏豈止三秦獨增忻戴暨兹冲眇纘乃基扃
仰嘉話之在人瞻至神之佑世由是載稽茂
典恭益尊名以爲上帝之恒符文考之眞應
安可黙而無述故當垂之不刊爰詔輔臣俾
詮靈訓詢求斯至編帙旋成想風烈而昭然
思音徽而可覿誠足鏤之金板祕於蘭臺披
封奏歸美之心願裁於序引屬乙夜觀文之
暇聊志於歲時題曰翊聖保德眞君傳云爾
　　　翊聖保德眞君傳
　　　　推忠恊謀同德守正佐理功臣樞
　　　　宻使開府儀同三司行吏部尚書
　　　　同中書門下平章事上柱國太原
　　　　郡公(臣)王欽若編集
建隆之初鳳翔府盩厔縣民張守眞因逰終
南山忽聞空中有召之者聲甚清徹守眞驚
懼四顧無所見黙行悚聽約數里又聞語云
汝若先行吾即在後如是者數日守眞莫能
測旣還其家又聞於室中曰吾受命降靈汝
何爲頑梗如此不聽吾言吾若不爲宋朝大
事當已粉碎汝矣守眞方異之而且懼因曰
未審是何星辰如此臨降守眞性本愚戇且
昧神祗願勿憑陵必無事奉乃曰吾是高天
大聖玉帝輔臣授命衛時乘龍降世但以非
正眞之士無以奉吾教汝有異骨不類常流
汝可䖍心奉吾道訓也守眞曰竊聞在男曰
巫在女曰覡守眞雖處凡庸耻爲兹類又曰
吾上天之神非鬼魅也五嶽四瀆吾能役使
汝若迴心入道勤奉香火當令汝應大國之
徴命受眞主之恩遇豈同巫覡之輩耶守眞
曰神人旣若此教導敢不䖍事乃設酒肉之
饌以祀焉又聞言曰吾神人也汝何爲以腥
穢瀆我以汝未曉不欲罪汝此去但以香茶
及素食鮮果爲供吾雖不食歆汝之意也守
眞稽首而謝又曰吾爲汝天上之師汝别有
人間之師但訪高士以求度焉守眞乃禮古
樓觀先生梁筌爲師度爲道士遂於所居之
側擇隙地出家則於北帝宫内立殿以事神
旦暮崇奉頗極精至神謂之曰觀汝虔心稱
吾教導貞潔之士可以驅邪吾先將誨汝劒
法俾汝爲民除妖後當令汝結壇俾汝爲國
祈福守眞再拜曰守眞本實凡庸粗懷愚直
當縁夙生奉事乃致今獲歸依願以至心永
奉靈德壇儀劒法恭俟靈訓
眞君曰劒法有三但以剛鐵鍛爲利刃吾目
一視便可用也有疾之人俾汝揮擊邪氣銷
鑠其人無損或地低作孽水族生妖分野爲
灾國家軫慮當以上劒治之或山澤之怪飛
走之雄震駭閭閻侵毒黎庶當以中劒治之
或魑魅之徒夔魖之輩挾邪暴物作崇害人
當以下劒治之守眞曰三劒之法己聞命矣
結壇之儀伏俟指教
眞君曰結壇之法有九上三壇則爲國家設
之其上曰順天興國壇凡星位三千六百爲
普天大醮旌旗鑑劒弓矢法物羅列次序開
建門户具有儀範其中曰延祚保生壇凡星
位二千四百爲周天大醮法物儀範降上壇
一等其下曰祈穀福時壇凡星位一千二百
爲羅天大醮法物儀範降中壇一等儻非時
禱祀不及備此三壇亦當精潔詞章鮮異花
果扣鼓集神懇禱而告去地九尺焚香以奏
亦可感應也中三壇則爲臣寮設之其上曰
黄籙延壽壇凡星位六百四十其中曰黄籙
臻慶壇凡星位四百九十其下曰黄籙去邪
壇凡星位三百六十此三壇所用法物儀範
各有差降下三壇則爲士庶設之其上曰續
命壇凡星位二百四十其中曰集福壇凡星
位一百二十其下曰却灾壇凡星位八十一
所用儀範量有等差此九壇之外别有應物
壇或六十四位或四十九位或二十四位法
物所須各以差降士民之類可量力而爲之
如臣庶上爲帝王祈祐當作祈穀福時壇凡
一千二百位或爲父母師尊禳灾祈福當爲
醮設壇隨儀增益也守眞拜而受之自爾多
有徴驗不能備紀乾德中太宗皇帝方在𣈆
邸頗聞靈應乃遣近侍齎信幣香燭就宫致
醮使者齋戒焚香告曰𣈆王久欽靈異欲備
俸緡增修殿宇仍表乞勑賜宫名
眞君曰吾將來運值太平君宋朝第二主修
上清太平宫建十二座堂殿儼三界中星辰
自有時日不可容易而言但爲吾啓大王言
此宫觀上天已定增建年月也今猶未可使
者歸以聞太宗驚異而止太祖皇帝素聞之
未甚信異遣使齎香燭青詞就宫致擣召守
眞詣闕備詢其事守眞具言之且曰非精誠
懇至不能降其神仍以上聖降靈事迹聞奏
太祖召小黄門長嘯於側謂守眞曰神人之
言若此乎守眞曰陛下儻謂臣妖妄乞賜按
驗戮臣於市勿以斯言褻黷上聖詔守眞止
於建隆觀翌日遣内臣王繼恩就觀設醮移
時未有所聞繼恩再拜虔告須臾眞君降言
曰吾乃高天大聖玉帝輔臣蓋遵符命降衛
宋朝杜稷來定遐長基業固非山林魑魅之
類也今乃使小兒呼嘯以比吾言斯爲不可
汝但說與官家言上天宫闕已成玉鏁開𣈆
王有仁心𣈆王有仁心凡百餘言繼恩惶懼
不敢隱具録以奏因復面言神音歷歷聞者
兢悚太祖黙然異之時開寶九年十月十九
日之夕也翌日太祖升遐太宗嗣位尋召守
眞於瓊林苑爲周天大醮作延祚保生壇醮
罷眞君降言於内臣王繼恩曰吾有言汝當
爲吾奏之曰
建隆元年奉帝言乘龍下降衛人君掃除妖
孽猶閑事縱横整頓立乾坤國祚已興長安
泰兆民樂業保天眞八方効貢來稽首萬靈
振伏自稱臣親王祝壽須焚禱遞相䖍潔向
君親吾有捷疾一百萬諸位靈官萬垓人若
行忠孝吾加福若行悖逆必誅身賞罰行之
旣平等天無氛穢地無塵愛民治國勝前代
萬年基業永長新
繼恩録之於簡翌日以聞太宗覽之驚異稽
首謝曰國家之幸宗廟之慶䖍荷上聖賜此
格言命緘藏於内殿尋遣内供奉官王守節
起居舍人王龜從就終南山下築宫方卜地
於終南鎭
眞君忽降言於龜從等曰此地乃修建上帝
宫闕之地不可易也於是乃定凡三年宫成
中正之位列四大殿前則玉皇通明殿次紫
微殿次七元殿次眞君所御殿東廡之外有
天蓬九曜東斗天地水三官四殿西廡之外
有眞武十二元神西斗天曹四殿又有靈官
堂南斗閣並列星宿諸神之像堅鐘經二樓
齋道堂室靡不完備建碑以紀其事題曰上
清太平宫一如眞君預言之制命常參官一
人監宫擇道士焚修每歲三元及誕節上本
命日並遣中使致醮祀神之夕上望拜焉歲
或水旱或國家將舉事率致禱焉初宫成眞
君忽降言謂王龜從等曰汝奉詔修宫勤則
至矣然何爲不開日月華門不畫八小殿壁
階墀甓甃亦未嚴備惟求速成以冀恩寵然
上天亦不掩爾功亦不赦爾罪守節龜從頗
切驚懼然己奏訖役不及增備惟稽首祈謝
及至闕皆獲增秩賜白金千兩旣而守節染
疾而亡龜從殁於兵刃此乃不掩功不赦罪
之戒明矣太平興國初太宗皇帝親征太原
眞君忽降言於守眞曰官家已臨汾𣈆非乆
尅復城池汝當令監官内臣等設醮以謝勝
捷於上帝守眞等曰國家大事乞俟捷音眞
君曰上天已定勝負也踰旬而王師告捷監
宫等以聞帝遣内臣盧文壽齎内庫香藥御
署詞章詣宫陳醮以謝上帝是夕眞君降言
曰官家設此大醮上帝與諸天皆喜國祚延
遠過於有唐矣至六年守眞以乾明節詣闕
朝賀召見因面奏曰聖眞下降俯爲昌朝乞
降詔加號以答靈貺上允其奏尋下詔曰太
平宫神受命上穹降靈下土苾芬致薦肸蠁
有徴大庇斯民屢垂丕貺宜加美號以答神
休其封神爲翊聖將軍詔命至宫守眞焚香
以告眞君忽降言曰汝當上問官家所言翊
聖者翊於何聖守眞數日疑懼不敢答復言
曰汝但馳奏官家不罪汝守眞遂具章以聞
太宗覽之召近臣謂之曰
玉帝輔臣所輔翊者上帝也當以此意報守
眞令啓白也旣而内臣傳命到宫守眞詣殿
焚香以告眞君曰此意是也七年守眞復詣
闕朝賀眞君忽降言曰吾有言汝當聞於官
家曰
大道興隆陰謀滅諸天衆聖皆欣悅宋朝杜
稷甚延年太平景運初興發君上端心顯明
哲愛民治國常須切萬年基業永長新金枝
玉葉無休歇
守眞得之到闕以聞詔賜守眞紫衣號崇元
大師自後每遣使醮告
眞君或有言守眞皆宻以聞至道初忽降言
謂守眞曰吾建隆之初奉上帝命下降衛時
今基業已成杜稷方永承平之世將繼有明
君吾已有期却歸天上汝等不復聞吾言矣
儻國家祈禱但嚴潔焚香北面告吾雖不降
言當授福衛䕶宗杜又曰汝遇吾下降至今
三十五年勤亦多矣
上帝已有符命授汝爲五士之主此限滿日
升汝仙官汝亦不久住也自是不復降言明
年閏七月十六日守眞謂門人等曰吾巳領
符命今將去矣言訖而化旣而聖上嗣位崇
奉之典率遵舊式洎受元符封泰山建玉清
昭應宫於宫中寶符閣之西北隅作凝命殿
殿後爲凝命閣以奉眞君大中祥符七年詔
曰誕敷寶命仰荷於至神昭報殊徴虔增於
懿號盖爲邦之大典庇民之深㫖也而況翊
宣元化式表衆靈司陰騭於含生播明威於
福地當王基肇啓固降治而已彰洎文考纉
承復先期而斯應由是亟營珍館備薦徽章
蒙介福於無垠佐鴻圖於累盛顧惟眇質紹
撫綿區屬典禮之交修實祺祥之沓委緬懷
幽賛罔怠欽崇是用益以丕稱奉之茂則式
達至精之懇庶伸祗答之文期克享於夤恭
永保寧於品彙爰頒成命俯告宰司深體予
懷共宣其事翊聖將軍宜加號曰
翊聖保德眞君自眞君之降世也或時有所
㖟人即傳録而岐雍之間有物魅妖怪爲害
之極者皆投誠致告則守眞祈禱奉教而徃
靡不祛殄凡所靈驗不可勝紀今録其傳聞
者云守眞常朝禮至
玉皇大殿覩其題曰通明殿不曉其㫖因焚
香告曰通明之理竊所未諭敢祈眞教
眞君曰
上帝在無上三天爲諸天之尊萬象群仙無
不臣者常陞金殿殿之光明照於帝身身之
光明照於金殿光明通徹無所不照故爲通
明殿諸天帝君萬靈侍衛仙衆梵佛悉來朝
謁仰視其殿惟見大光明中
上帝儼然仙班旣退光明徧徹諸天焉有王
叟者年七十餘少事戎帥老而退居終南鎭
膽氣雄傑談五代時事歷歷可聽每聞妖怪
誕妄之事則扼腕切齒自眞君之始降未甚
信嚮洎目覩靈異欣然歸仰自後常日二時
赴宫焚香伏拜雖風雨霜雪未嘗暫曠一日
忽告守眞啓殿門瞻禮焚香且泣曰老夫本
懷剛氣㓜事軍門不信邪魔常守正直百生
有幸得遇
上眞今巳衰耗大期將至所願歸全之後得
在左右以備驅使爲萬足矣眞君降言而許
之未幾叟無疾而終逾旬守眞忽於眞君殿
前聞空中有呼其名者曰我鐵輪將軍也汝
何以略不見録守眞仰而問曰眞君左右有
四將軍常侍殿中守眞常所䖍事未知鐵輪
將軍是何星辰名位空中又曰我即王叟也
曾有至願乞侍左右今蒙收録使掌鐵輪位
在四將軍之下汝今後或有醮祭勿忘吾名
也眞君嘗謂守眞曰吾每巡逰周天有諸位
靈官捷疾吏兵數逾百萬彗孛妖沴知吾騎
從所至皆屏跡遠避嶽鎭海瀆可以麾召而
世之物魅邪怪豈足數耶吾念汝正直付汝
劒法俾汝爲民救患禳灾汝宜精勤無或懈
怠積功立名加惠及物上天所鑒當録汝名
若慢道輕教不守虛寂自有陰責矣吾若一
怒萬物立爲埃塵汝其可當乎然汝每有責
罰乃吾小將軍怒汝不專謹爾汝自宜致恭
於彼汝所興念彼各預知不可欺心貽汝禍
患守眞嘗一日從容焚香䖍誠問曰守眞覩
釋氏之教言天上天下無如佛者未知
三清之上品位何若願賜眞語以蠲蒙滯眞
君降言曰佛即西方得道之聖人也在
三清之中别有梵天居之於上帝則如世之
九卿奉天子也守眞曰其教流演頗盛於世
又何理也眞君曰教流中夏
帝之念也隨世盛衰亦帝之念也守眞曰道
釋經典並垂於世未審崇奉何者即獲其福
眞君曰太上道德經大無不包細無不納修
身煉行治家治國世人若悟其指歸達其妙
用造次於是信奉而行豈惟增福諒無所不
至矣釋氏之四十二章經制心治性去貪遠
禍垂慈訓誡證以千惡亦一貫於道矣奉之
求福固亦無涯至於周公孔子皆列僊品而
五經六籍治世之法治民之術盡在此矣世
雖諷誦多不依從若口誦而心隨心隨而事
應仁義信行禮智之道常存于懷豈惟正其
人事長生乆視之理亦何遠矣守眞又嘗啓
請云終南山中赤谷神祠者近鄉之人多所
祈祀屠牛擊豕以爲饗饌酒樂喧沸民氓鼓
舞若斯之事其獲佑乎
眞君曰終南山寔名山福地人凡境聖今古
皆然興妖致邪殺命祈福以兹俟福斯亦遠
矣旣而草竊潜匿其下捕賊者積薪焚之祠
宇煨燼寂無靈異建隆末長安進士劉頏頗
有文學出於流輩嘗詣宫再拜禱曰頑欲知
將來位秩高卑願賜靈語
眞君降言曰天賦汝文性不賦汝禄位汝若
學道退閑當猶延永若妄求進身慮促汝壽
筭也頏聞之不悅而退後三歲果無成而卒
雍熙中華山希夷先生陳搏卒於張超谷石
室中世多傳其羽化守眞朝禮之次因焚香
啓告曰華山陳搏近卒時人謂之尸解未審
其人功行證仙階乎敢希上眞略賜指諭
眞君降言曰摶之煉氣養神頗得其要然及
物之功未至但有所主掌爾端拱中知鳳翔
府比部郞中高凝祐嘗就宫致禮旣去
眞君忽降言於監官李鑄曰高凝祐行虧忠
信死非乆矣鑄竊志之俄而凝祐秩滿還京
爲三司判官鑄聞之乃復焚香啓告曰高凝
祐今爲此職又何福耶
眞君降言曰死將至矣數月而凝祐卒吏部
尚書宋白乾德中家於盩厔有弟顯小字曰
岐哥年十餘歲爲狐魅所惑號呼無度舉動
失常忽力敵數夫家人莫能制醫砭之輩至
者必遭凌撲白因齋心遣所親詣宫致禱懇
求衛䕶
眞君降言曰汝去吾當令守眞徃彼守眞受
教而徃方至其家坐於客館而岐哥己覺慞
惶失次家人遽出迎拜守眞具問之因厲聲
呼其名須臾岐哥捽其首從中唯唯而出至
守眞前戰汗悚息守眞呵責移時鬼乃露形
叩頭伏罪守眞以術戮之應手而斃岐哥仆
地良乆而蘇即獲平愈
眞君嘗忽謂守眞曰山下李靖廟中有狐鬼
數十盤泊於彼本方地神適有馳報慮其爲
妖害民汝可速徃逐之守眞禀命仗劒而去
須臾坐於廟前震呼數四俄而狐鬼數十悉
出徧列於前惶惑驚悸守眞乃責之曰此上
眞下降之地汝輩豈宜雜處今未欲戮汝可
速返林莽無以血汙我靈劒鬼等相顧狼狽
匍匐而散守眞自徃至還曾不移時寓宫道
士王德淵問其所適守眞具道之德淵曰自
此至彼徃復二十里何其速耶守眞曰我離
廟時以劒揮下庭樹低枝在地可驗也德淵
俟曉躍馬而觀焉果於廟前聞腥穢之氣不
可近得斷枝而還始再拜稱異時又有妖狐
數百在邠州城中頗爲怪異守眞聞之因焚
香致告具道其事願奉教徃彼除之
眞君降言曰此狐妖輩嘗於長安南山中化
形爲菩薩之狀誘彼居民舍財爲寺其間迴
心歸善亦十有八九
上帝以此故授其符命俾爲邠州土地亦有
限數俟其歲滿當自遠去無能爲害汝不必
徃也開寶中鳳翔府民陳英美家有山魈爲
怪投擲瓦礫日盈其庭時放煙焰欲焚其舍
財物耗散親族愁苦召術士禳禁命僧徒課
誦皆不能止乃移居遠遁亦躡踪而至英美
計無所出因齋戒持香躬詣宫庭精虔以告
眞君降言謂守眞曰汝今速受吾命令徃爲
除守眞再拜負劒躍馬再宿而至其家而擲
瓦之聲喧囂如故觀者塡隘皆曰此道士必
不能去此怪守眞乃盥滌嚴潔整衣引劒而
入其怪忽然而止是夕爲壇於庭中守眞噀
劒立其上厲聲徐呼曰山魈鬼何在乎儻爲
妖未巳當出與吾較勝不然則當去萬里之
外釋汝之罪如是移時悄無影響自是其家
安肅乃隨守眞詣宫陳醮以謝焉又長安富
民楊氏家有鬼物爲怪擲瓦縱火一日萬變
聚族憂惶莫可寧處時有術士李捉鬼者尤
善符禁楊氏召之方及其門若爲物所繫匍
匐而起俄復顚隕如是者三遂狼狽而走楊
氏復召僧衆爲道場誦經作梵唄以祛之俄
又若有物攫其道具或投於屋或棄於井群
僧惶懼而去乃至搗衣砧石亦自空中騰起
三三兩兩相逐而落中庭遇物凌觸而物無
所損如是之怪尤衆不可具紀楊氏素聞
眞君之靈乃躬持香燭等馳赴焚禱具言其
怪且求驅殄
眞君降言曰汝當速歸吾令守眞繼徃也守
眞尋再拜而徃其家士民觀者塡隘其户守
眞易衣整冠呪水揮劒行於四隅其怪即寂
然無聲守眞謂楊氏曰此妖伏矣請爲醮以
祛之向夕結壇焚章禮畢而去一城之衆稽
首稱歎守眞旣歸楊氏隨詣宫中陳醮以謝
又富民劉文璨者忽爲狐鬼所惑心神恍惚
動止不寧市中逢道流語之曰子面有妖氣
必爲邪物所著
眞君下降可虔心禱之必愈斯疾文璨乃自
齎香燭晨夕馳赴中路爲鬼物所追或爲僧
尼婦女或爲商賈萬端誘惑不進文璨旣迷
且惑復遇道流於路具告其故道流曰是皆
鬼物也汝宜逕徃無或退志爲羣妖所害文
璨心悟不數日奔迫至宫潔齋懇至百拜殿
下
眞君降言曰知汝遠來吾今令守眞爲汝除
邪是夕守眞立文璨於庭中守眞仗劒噀水
呵叱數四文璨懵然踣於地移時而起曰適
先生呵叱之際見數人若神將者各檎二鬼
而去文璨惶駭不覺顚仆今神思清爽如酣
醉之始醒也百拜而去自
眞君之臨降官吏民庶不遠千里或馳誠遥
禱或齋戒朝拜以祈眞㖟時有所聞大抵多
隨其性習加以訓勖人臣依於忠人子依於
孝清淳者示之格言貪酷者警以要道詞甚
平易頗叶音韵然獲聞之者至寡今據其所
傳録之如左乾德中驪山白鹿觀道士馮洞
元朝禮之次焚香虔告曰洞元講孔子之書
依老氏之教積有年矣而修身煉行未得眞
㫖幸逢
上眞敢求一言
眞君降言曰
到境始知安形忘靈物閑眞空須照達幽微
即大還動觀無障礙希夷合自然功成神莫
測變化可沖天去住由自巳三官赦舊愆命
曹除罪簿六丁奏上天衆生要修道須知無
上源
洞元百拜虔謝而去開寶中侍御史路沖奉
詔知鳳翔府就宫禮請守眞就府署中陳醮
祈降是夕潔齋致禱曰沖身居職守阻拜眞
儀輒以蘋藻虔祈降鑒乞賜眞語以導蒙昧
眞君降言曰盡力事君以爲忠臣濁財勿顧
邪事莫聞整雪刑獄救療人民動合王道終
爲吉人積愆累咎必有沉淪衆生本無形之
性配有形之軀曠劫以來不能自悟自有無
極世界不夜之鄉混合太虛杳冥同理
　　　又曰
六合乾坤内衆生多不會造業向前行如盲
驀江海如將智慧觀自越千重海
沖再拜録而奉之左補闕王龜從一日齋心
詣宫焚香懇禱曰凡庸賤類釁咎無涯幸逢
上眞願賜靈誨如何修身以獲遐壽
眞君降言曰勸汝修鍊莫如精勤精勤不怠
上聖皆聞太平降世用武興文無文則不正
用武則益君食禄利勿違王命行吉善但守
淸貧淸貧者響合天地濁富者像火投氷投
氷者火縁漸滅積惡者自貫其身自貫者殃
及七祖地府下痛害及親吾懸千尺之索提
釣有縁之人道之尊德之貴大道能生一切
物衆生頭象天足象地中心空然合眞理鑿
户牖以爲室房室之中有一物亦無形亦無
影杳杳冥冥人不識若能識者得長生陽在
天陰在地二氣同和誠有謂空中造化乃自
然自然之中生萬類天不高地不卑大道混
合虛無理學道衆生審欲聞此是修行崇妙
門開寶中丞相沈倫嘗連綿卧疾虔心遣使
詣宫陳醮致告曰倫濁穢之質病惱所侵如
何修行得免兹患敢期聖語以導愚蒙
眞君降言曰靈物不病形軀自安形軀有病
返照而看來人録之歸致於倫倫捧覽之驚
喜曰吾得之矣尋而疾愈復遣人詣宫醮謝
道士王德淵因逰終南山寓止宫中勤奉香
火好養生而性褊多所恚怒忽一日
眞君降言謂之曰汝學道修眞先當調習其
性以順天和忘諸有爲勿耗心識融怡凝湛
道乃可見復戒之曰莫管内莫管外來徃眞
靈無罣礙所居安樂是汝家各自勤行莫相
待莫相待先達之人無滯礙眞空妙樂有天
堂與聖相同滅諸罪
　　　又曰
妙理須行到周旋皆合道舉措見眞空眞空
無煩惱混合太虛中自有無聲樂地罏天竈
間皆同凡聖道常將智慧觀可向今生了
德淵曰上感
眞君降言教示不曉前篇内與聖相同滅諸
罪願垂誨諭
眞君曰汝若除煩入靜鍊心修眞積累其功
數盈之後泥丸百節元神靈通而自同於聖
天堂妙樂無所不至豈更有諸罪也故言與
聖相同滅諸罪太平興國中駕部員外郞李
鑄嘗知鳳翔府備覩靈應俄復奉詔監宫凡
十餘年志頗嚴潔
眞君前後降語僅十餘篇其所録者數首
　　　一曰
建隆之初方禀希夷上帝命吾衆聖皆知乘
龍下降列宿相隨五嶽受命主張地低潜扶
杜稷宻佐明時吾要李鑄知吾降期不得輕
泄免漏天機
　　　又曰
與吾獨異佐國與吾以道理民與吾慈善理
家與吾不飮自醉醒時理民醉時理神此語
是延年益壽之法吾勸府主記取
　　　又曰
爲官求理在貞明智慧俱通臨事清觀天行
道合陰德食君爵禄常若驚爲吾洗心復换
骨背凡入聖奔長生天宫快樂勝凡世不夜
之鄉挂一名
　　　又曰
府主累世爲人生中國與吾清直莫行斜曲
與吾積善累功與吾輔佐明主與吾洗雪黎
民與吾掛心刑獄
上帝若知名天官也尅取捨住世轉流之財
但修取有形之像獲隨身之功得無量之福
與吾不得因循不奈時光迅速靈官賞汝功
勳天曹與汝添福若一一依吾聖言必得延
年益壽
　　　又曰
年登七十餘住世不久居饒君壽百歲問汝
得幾秋地府直須怕冥司難請求有功無驚
懼積罪必遭誅子孫難替代早覺莫癡愚
　　　又曰
有縁無縁福業相牽有縁福至無縁業纏三
業大罪信根不圓若遵吾語如倚太山
　　　又曰
聽吾之語必延年亦將康健保安然至誠不
退修眞理今生若在玉皇前
　　　又曰
爲汝䖍心星辰下降來駕於玄風去乘於法
雨開盲愚之耳目迴積惡之人心盡歸投於
正路因汝醮告
上玄惡人盡來歸敬此汝之功也吾已與汝
聞於
上帝俾汝獲福也汝宜清者重清白者重白
明者重明勿初勤末怠中路變異迴清爲濁
迴善爲惡設靈官奏聞
上帝若知有誤於吾也又七月十日夜
眞君降言汝忠勤奉國惠愛臨民更要用心
勿違吾誡未遇吾之前所作諸惡吾與汝並
銷除也遇吾之後況無諸業左右已録汝功
也更須晨夕與吾積其善功勿得怠惰吾聖
言也又曰但行王事洗雪冤沉常差靈官䕶
助汝也或有諸事常行平正依吾聖言況是
太平君治化諸事前程汝但莫憂
　　　又曰
托托莫憂煩軍府自然安每事依王道從他
天下傳
　　　又曰
爲主䖍誠拜上玄宋朝杜稷保長安不乆太
平天下樂一家受福鎭如山
　　　又曰
爲主合䖍誠將心助太平天宫繫其職每事
更宜精衆聖皆知汝舉措直須驚一朝功滿
後永住看三清
　　　又曰
生前莫亂憂巳後亦無愁主判陽間事凡人
得幾秋但依聖言著長生上天求
鑄每受一篇未嘗不晨夕諷誦焉又嘗謂鑄
曰汝年及八十别無修鍊之功未免掩形升
魂亦當有所主掌爾鑄再拜曰此生得遇
上眞下降屢受祕語他日儻獲主掌願與守
眞同列
眞君曰人間官職守眞不及汝天上名位汝
不及守眞也但心歸眞正升仙階亦有時矣
淳化中西京留守中書令趙普嘗遣使備禮
致醮虔祈願聞休咎
眞君降言曰趙普扶持杜稷甚有功勳
上帝所知賜汝福壽然以大妨小幽府亦有
冤對當啓誦眞經告祈天地首懺前非吾亦
與汝達於
上帝庶解兹咎汝官職壽數己有限矣其使
録之而去普跪讀感涕因焚香謝過復遣人
詣宫設醮給事中參知政事賈黄中嘗遣人
投誠致禱以祈聖誨
眞君降言曰聖主命臣臣之事君道佐當代
心依古人善惡無隱姦邪必聞君臣合道可
立功勳
　　　又曰
愛民用心賞罰平等但依吾語合家保安
殿中丞張卓嘗乞聖言
眞君曰大道養汝性陰陽生汝身爲吾勤行
道爲吾勤修眞公廉常用意憂恤在乎民遇
時佐明主清濁上帝聞濁富終不久清貧爲
天人莫教人道富從他人笑貧自有眞家富
淸高不愧貧
　　　又曰
形凡性不凡爲國顯清廉家積千餘口有罪
自家擔
　　　又曰
但服陽和氣天竈再熏蒸地鑪别有用道德
日日新延年積福應眞空若至清虛無有妙
理度脫有縁人
道士周務本嘗詣宫奏詞一通乞降眞語
眞君降言曰汝有詞言慕上天其如心意隔
關山仙宫不遠如指掌内外工夫全未圓陰
官察録無譴過免墜酆都數百年依吾所語
合吾道要復三清應不難
張守眞子元濟常齋戒詣宫
眞君降言曰汝父守眞遭逢於吾故令子孫
受福汝豈不聞信州龍虎山張道陵至今子
孫不絶亦逄於上聖得道之後應及後世汝
亦於吾有縁直須在家孝於父母食禄忠於
帝王立身揚名豈非好事又誨之曰
無事莫街行勤學必立名揚名在天下道廕
有長生
　　　又曰
爲過自家知善惡日相隨分明違天道問汝
阿誰癡
淳化中
眞君降言示守眞曰當今顯聖明修德動三
淸上天歸正道四海息交兵八方欽睿聖五
穀盡收成勸君須修德上帝賜長生
　　　又曰
關西賊寇縁應時數官家須指揮招捉使臣
莫殺平人官家修德之際正賊須剪滅又嘗
降言誡輔道士曰
千人心不同萬人心皆錯舉意不相通與聖
難相約
眞君又嘗降言誡官吏等曰
每存忠信齊其天文武班行自有賢爲主萬
年定基業常憂黎庶恐飢寒長行德行合其
道燒香虔祝告虛玄但願國安君長乆齊心
輔佐太平年
又嘗降言誡朝臣等曰
擎天之柱著功勳包羅大海佐明君文王治
世及堯日輔弼乾坤在忠臣爲主直須行决
烈死生齊却戴皇恩常行吉善合其德愼終
如始莫憂身
　　　進翊聖保德眞君事迹表
(臣)欽若言(臣)聞高穹睠命元聖膺期必有至
神聿彰幽賛謨訓標於保乂雅頌載於監觀
考古今之宜符見天人之交感(臣)欽若誠慶
誠抃頓首頓首伏以靈源錫羡炎德嗣興景
祚有開丕徴允赫帷玉晨之元輔奉金闕之
明威降精爽不貳之民顯陰陽莫測之造佐
大邦之啓運告神宗之紹圖兆自幾先聳乎
聞聽繇是增隆靖館茂薦徽稱鉅典崇嚴純
禧響答乃至搢紳卿士横目蒸黎稽首以瞻
睟容洗心以伫靈誥隨其性之遠近視其器
之淺深時亦戒以徽音警其蒙惑諄諄之誨
咸洞其隱微蚩蚩之氓潜識其眞正或魑魅
爲孽夏鼎之所未刊或膏肓致妖秦醫之所
難究亦復俯聆䖍懇遥授指蹤眞教猥臨羣
邪必殄窈冥之象旣炳於人寰飈欻之逰亟
還於霄極永載苾芬之紀潜施睠祐之祥凡
厥祕言悉存舊録將伸倫次以示方來敢謂
微臣猥承明詔齊心仰誦盥手兢持莫究淵
冲粗伸紬繹竊念上眞之茂躅實爲昭代之
明徴豈夫庸瑣之材輒敢形容其事伏望皇
帝陛下垂旒注覽援翰摛文賜名以紀芳蕤
作序以冠篇首式彰夤奉永耀洪休(臣)無任
贍天望聖戰汗屏營之至其所録成
眞君事迹三卷謹隨表上進以聞(臣)誠惶誠
懼頓首頓首謹言
　　　批答
省表具之夫妙道爲大本於若沖至神無方
昭乎善應惟玉虛之元輔冠瓊簡之眞階幽
賛裁成亶彰陰騭當藝祖之受命降福壤而
炳靈逮文考之紹休告
帝期而前兆式申美報肇建殊庭奉禳禬之
嚴科介蒼黔之丕祉若乃夷微委鑒肸蠁攸
憑示諄誨以惟勤昭明威而叵測恍兮之應
猶響泠然之馭亟旋自朕慕承夤加崇奉儼
睟儀於恭館薦嘉號於元都念祕誥之具存
表格思之攸盛期於綜緝以耀休徴卿任寇
樞衡道熙邦采雅資博洽庶就編聯而能紬
緗帙以惟精封縹囊而來上懇求制序復冀
命名再循淺昩之辭曷叙直聰之烈勉從勤
請良積靦慙嘉尚之懷寤興無捨所請宣依
雲笈七籤卷之一百三





雲笈七籤卷之一百四甘四
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳
　　　玄洲上卿蘇君傳周季通集
先師姓蘇諱林字子玄濮陽曲水人也少禀
異操獨逸無倫訪眞之志與日彌篤常負擔
至趙師琴高先生時年二十一受煉氣益命
之道琴高初爲周康王門下舍人以内行補
精術及丹法能水逰飛行時已九百歲唯不
死而已飛仙也後乘赤鯉入水或出入人間
而林托景丹霄志不終此後改師華山仙人
仇先生仇先生者湯王時木匠也服胎食之
法還神守魂之事大得其益先生曰子眞人
也當學眞道我迹不足躡矣乃致林於涓子
涓子者眞人也旣見之遂授以眞訣告林曰
欲作地上眞人必先服食藥物除去三尸殺
滅穀蟲三尸者一名青古伐人眼是故目暗
面皺口臭齒落由是青古之氣穿鑿泥丸也
二名白姑伐人五臟是故心耄氣少喜忘荒
悶由白姑貫穿六府之液也三名血尸伐人
胃管是故腸輪煩滿骨枯肉燋志意不開所
思不固失食則飢悲愁感歎精誠昏怠神爽
雜錯由血尸流噬魂胎之關也若不去三尸
而服藥者穀食雖斷蟲猶不死也徒絶五味
雖勤吐納亦無益者蓋其蟲生而求人不死
不可得也是故服食不辟於死生由青古白
姑血尸三鬼不去所致爾雖復斷穀人體重
滯奄奄淡悶又所夢非眞顚倒翻錯邪淫不
除由蟲在内揺動五神故也凡欲求眞當先
服制蟲丸制蟲丸者一名初神去本丸也欲
作眞人當先服制仙丸制仙丸者太上八瓊
飛精之丹也夫求長生不死仙眞之初罔不
先服制蟲丸以除尸蟲建長生之根矣若人
腹中有蟲寧得仙乎形中饒鬼安得眞乎其
蟲凶惡速人之死故當除之涓子後告林曰
我被帝召上補中黄四司大夫領北海公去
世無復日也後林詣涓子寢靜之室得書一
幅以遺林也其文曰五斗三一太帝所祕精
思二十年三一相見授子書矣但有三一長
生不滅況復守之乎能存三一名刊玉札況
與三一相見乎加存洞房爲上清公加知三
元爲五帝君後聖金闕帝君所以乘景迅雷
周行十天寔由洞房三元眞一之道吾餌术
精三百年服氣五百年精思六百年守三一
三百年守洞房六百年守玄丹五百年中間
復周逰名山看望八海迴翔五嶽休息洞室
樂林草之垂條與鳥獸之相激川瀆吐精丘
陵蓊鬱萬物之秀寒暑之節弋釣長流遨逰
玄瀨靜心山岫念眞養氣呼召六丁玉女見
衛展轉六合無所羈束守形思眞二千八百
餘年寔樂中仙不求聞達今卒被召上補天
位徘徊世澤惆悵絶氣吾其去矣請從此别
子勤勖之相望飈室也林省書流涕徬徨拜
空涓師之迹於是絶迹矣夫玄丹者泥丸之
神也其法出太上素靈訣守三一爲地眞守
洞房爲眞人守玄丹爲太微官也林謹奉法
術施行道成周觀天下逰睠名山分形散影
寢息丹陵賣履市巷醜形試眞得意而栖遯
化不倫時人莫能識也以漢元帝神爵二年
三月六日告季通曰我昨被玄洲召爲眞命
上卿領太極中候大夫與汝别比明旦有雲
車羽蓋驂龍駕虎侍從數千人迎林即日登
天冉冉西北而去良乆雲氣覆之遂絶林未
去之時先是太極遣使者下拜爲中嶽眞人
後又太上遣王郞下拜爲五嶽地眞人宫在
丹陵予見先師得道爲仙巳三被拜授而乃
登昇蓋洪德高妙玄韵宿感靈化虛源神澄
八方龍昇鳳逐飛步眞門隱顯津梁觀試風
塵其道神矣其法珍矣非紙札麤意所能述
宣今聊撰本師之標略爾將來有道之士以
逰目也
　　　太和眞人傳(元陽子附)
太和眞人尹軌字公度太原人也乃文始先
生之從弟少學天文兼通讖緯來事先生因
教服黄精花及授諸道經凡百餘篇皆蒙口
訣先生登眞之後即與隱士杜沖等同於先
生宅修學時年二十八絶粒行氣專修上法
太上哀之賜任太和眞人仍下統仙寮於杜
陽宫時復出逰帶神丹十餘筒周歷天下濟
護有縁或煉金銀以賑貧窮或行丹藥以救
危厄求哀之人咸得其福利焉或上朝玉京
校一切行業善惡報應宿命之期或論天地
日月星辰運度賒促之分或逰宴諸天參校
神仙圖籙品位部御之方或論童眞始仙威
儀俯仰之格或臨諸地領察兆人建功立行
齋請之福或監度學道男女經方藥餌之道
或逰百山千川檢閱神司鬼神考録罪福之
目或論風雨雷電水旱豐儉之事焉吾所逰
行或爲道士或爲儒生或爲童愚或爲長老
不可以一塗限也或與羣眞衆仙驂龍馭鳳
策空駕虛雲馳電邁出有入無分形散影處
處逰集或巡五嶽之洞適十洲之宫出八荒
之域入九幽之府或酌碧海之津挹玄丘之
雲採丹華於閬苑掇絳寔於玉圃故上清瓊
文帝章曰太和眞人與太華眞人三天長生
君南極緫司禁君西臺中候北帝中眞九靈
王子太靈仙妃赤精玉童玄谷先生南嶽赤
松子中山王喬紫陽眞人西城王君中黄先
生趙伯玄山仲宗等同修行三眞寶經上法
皆面發金容項負圓光乘虛登霄逰宴紫庭
變化萬方適意翶翔嘯命立到徴召萬靈攝
制羣魔决斷生死駕霄乘煙出入帝庭焉
元陽子者仙人也生於北極之端育於虛無
之中與天地浮沉隨日月周迴被服自然含
剛懷柔優逰乎太漠之外踟蹰乎中嶽之上
觀和氣之布施察萬物之經紀覽緯度之差
序圖盛衰之終始乃遇老君哀愍元陽遣經
一卷名曰黄庭乃太素之始元陰陽之至道
分理之眞要養神之訣文上古之人行得其
眞中古以來不得其要傳授謬誤亦從來乆
也本黄老作此經令學者皆得神仙然黄老
己來英儒之士多爲注解不得黄老之本㫖
失其要說於是元陽憮然退思採黄老之妙
讖粗爲其注不能究盡道意深遠至通猶可
爲學之徒使微悟之爾有得黄庭經者老子
也史記或云黄者黄帝老者老子今亦謂太
上經爲正也
　　　太極眞人傳
太極眞人杜沖字玄逸鎬京人也以周昭王
丁巳年聞文始先生登眞乃於兹靈宅棲玄
學道于時幽人逸士自遠而來者有五人焉
並沈默虛遠方雅高素道術相忘共弘不伐
之則也後穆王聞之爲修觀建祠置沖爲道
士焉將以氣均巢許德爲物範故天子禮之
而不臣諸侯敬之而不爵蓋以其弘修道業
故也沖閑居幽室吟詠道德常攝䕶氣液吐
納光華經二十餘載幽感眞人展先生降於
寢靜侍者二人捧碧玉函立於左右沖乃拜
首求哀蒙授九華丹方一函謂沖曰老君與
尹先生於東海八淳山召太帝集羣眞天下
山川洞室仙人不遠而至時有地司保舉子
之勤勞老君勑我付爾仙經也沖依按合服
而身生玉映五臟堅潤裁容氣息又感眞人
李君授以太上素靈洞玄大有妙經沖復修
之甚得其驗遂乃解胞釋結保命凝眞領攝
群神洞觀衆妙焉穆王親崇道教以祈神仙
共策遺風之駿日馳千里中到崑崙山昇玄
圃之宫西詣龜山謁王母於青琳之室東逰
碧海展敬丈人採若木之華北適玄壟南邁
長離同挹絳山之髓驅策虎豹役使百靈通
冥達幽莫測其涯年一百二十餘以懿王已
亥歲上淸元君遣仙官下迎授書爲太極眞
人下任王屋山仙王矣
　　　太清眞人傳
太清眞人宋倫字德玄洛陽人也以厲王甲
辰歲入道於是凝心寢景抱一沖和不交人
事日誦五千文數遍服黄精白术積二十餘
年乃宻感老君項負圓明面放金光披九色
離羅之帔建七映暉晨之冠有仙童六人負
眞執籙倫匍匐乞哀乃告倫曰吾有景中之
道通眞之經生乎三元之始出乎九玄之庭
五德合慶六氣凝精分眞散景保遐固齡子
能修之立致雲軿出有入無徹幽洞冥三光
並耀二氣齊靈變化適意飛昇上清倫拜受
之乃開藴出靈飛六甲素奏丹符以付於倫
倫得經修之乃自然通感常有玉童六人更
遞侍之察物如神言無不驗能望巖申步凌
波涉險不由津路或化爲𪋛鹿或托作鳩鴿
翶翔原陸試人之心年九十餘以景王時受
書爲太清眞人下司中嶽神仙之録焉
論曰按樓觀仙師傳及樓觀本記並云昔周
康王聞尹先生有神仙大度之志乃拜爲大
夫并賜嘉名因號此宅爲樓觀焉次昭王時
大夫遇老君因遂得道其次穆王乃欽尚遺
塵爲建祠修觀召幽逸之人置爲道士自爾
相承于今不絶故樓觀碑云樓觀者昔周康
王大夫關令尹喜所立也以其結草爲樓因
即爲號又云周穆王西逰秦文東獵並枉駕
迴輪親崇道教始皇建廟於樓南漢武立宫
於觀北𣈆宋謁板於今尚存秦漢廟户相繼
不絶由是論之乃驗老君西度關在於昭王
之時信矣或云幽厲平敬之時西度者此由
後人不見老君本紀妄爲穿鑿者也幽王時
孔子時有見老君者斯並化胡之後復還中
夏幽演之時也或云老君西出散關者按張
天師述老君本紀云老子幽演訖乃與文始
先生逰此赤城上虞山過女几鷄頭天柱太
白山秦昭襄王聞之於西麓下爲修城邑今
散關中其故墟猶在是也謂曾於此過乃昇
於崑崙山故此舊墟尚稱尹喜城老停驛等
名爾以此詳之則癸丑年復非度此散關明
矣或云史記無文事同虛妄者至如九天九
壘川源土俗徧於六合猶有不書況其一區
一第輒能備載焉若編以史爲實録者則天
下譜牒圖書讖緯經論並爲虛誕豈獨此一
觀一傳而巳哉蓋驗之在實其來乆矣周宣
王時郊聞採薪之人行歌曰巾金巾入天門
呼長精歙玄泉鳴天鼓養泥丸時人莫能知
之惟老君曰此活國中人其語祕矣斯皆修
習無上正眞之道也
　　　太元眞人東嶽上卿司命眞君傳
　　　　(弟子中候仙人李道字安林撰)
眞人姓茅諱盈字叔申咸陽南關人也姬冑
分根氏族於茅積德累仁祚流百世誕縱明
賢繼踵相承高祖父諱濛字初成深識玄遠
察覽興亡知周之衰不仕諸侯乃師於北郭
北阿鬼谷先生遂隱遁華山盤桓靈峯逍遥
幽岫靜念神仙高抗蕭寥絶塵人間也盈曾
祖父諱偃字泰能濛之第四子也仕秦昭王
之世位爲舍人稍遷車騎校尉長平恭侯毗
弼霸正有功業於時焉盈祖父諱嘉字正倫
仕秦莊王爲廣信侯始皇即位嘉輔帝室當
莊襄王時也秦地漸以并巴蜀漢中宛郢置
南郡矣北收上郡以東爲河東太原上黨東
至榮陽滅二周置三川郡以吕不韋爲丞相
號文信侯以嘉爲德信侯使招置賓客㳺士
欲并天下始皇六年韓魏趙衛楚共擊秦取
壽陵始皇使嘉將兵攻之有功焉衛迫東都
嘉又尅討皆平之始皇壯嘉志節賜金五千
斤二十五年秦大興兵使嘉攻燕遼東得燕
王而還又遣嘉定荆江南地皆降是年置會
稽郡嘉將兵於會稽而亡始皇哀其忠因以
相國禮葬之於長安龍首山西南嘉有六子
並知名於時始皇皆官爵承先並各賜姓其
第六子諱祚字彦英不仕不學志願農巷即
盈之父也祚有三子長子諱盈字叔申次子
諱固字季偉小子諱哀字思和盈少秉異操
天才頴爍矯志蕭抗行邁遠逸不營聞達不
交非類獨味清虛恬心玄漠盈時年十八遂
棄家委親入於恒山讀老子道德經及周易
傳採取山术而餌服之潜景絶崖素挺靈岫
仰希標玄與世永違始皇三十年九月庚子
盈高祖父濛於華山之中乘雲駕龍白日昇
天先是時其邑謡曰神仙得者茅初成駕龍
上昇入太清時下玄洲戲赤城繼世而徃在
我盈帝若學之臘嘉平始皇聞謡歌而問其
故父老具對曰此仙人之謡勸帝求長生之
事於是始皇忻然乃有尋仙之志因改臘曰
嘉平盈於恒山積六年思念至道誠感宻應
寢興妙論通于神夢髣髴見太玄玉女把玉
札而携之曰西城有王君得眞道可爲君師
子奚不尋而受教乎心豁靈暢啓徒内爽覺
悟流光之騰曄自謂巳得之於千載矣明辰
植暉東盼霄邁登嶺陟峻徑到西城齋戒三
月沐浴向望遂超榛冒險稽首靈域卒見王
君後二十年從王君西至龜山見王母盈乃
叩頭再拜自陳於王母曰盈小醜賤生枯骨
之餘敢以不肖之軀而慕龍鳳之年欲以朝
菌之質竊求積朔之期雖仰遠流莫以知濟
津塗堅塞所要無寄常恐一旦死於鑚放之
難取笑於世俗之夫是以昔日負笈幽林貪
師所生遂遇王君哀盈丹苦見授治身之要
服氣之法於是靜齋深室造行其事師重見
告以盈身非玉石而無主於恒氣非四時常
生於内正當率御出入呼吸中適和液得修
形神靡錯感應思積則魂魄不滯理合其分
氣甄其適乃可形精不枯宅不可廢也若使
精神疲於徃反津液勞於出入則形當日凋
神亦枯落歲减其始月虧其昔矣宜便妙訪
求其長易之益西王母曰子心至矣吾昔先
師元始天王及皇天扶桑太帝君見遺以要
言汝願聞之邪於是口告盈以玉珮金璫之
道太極玄眞之經盈拜受所言稽首而立又
告盈曰夫金璫者上清之華蓋陰景之内眞
玉珮者太上之隱玄洞飛之寶章得其道者
皆上陟霄霞登遨太極寢晏高空㳺行紫虛
也向說元始天王太帝君言是太霄二景隱
書玉珮金璫之文章也又有陰陽二景内眞
符與本文相隨太上法惟令授諸司命子玉
札玄挺録字刊金黄映内曜素書上清似當
爲上卿之君司命之任矣此道後别當付於
子也然不先聞明堂玄眞之道亦無由得太
霄隱書也盈於是辭師乃歸帶索混俗亦不
矯於世自說入恒山北谷學儒俗之業時年
四十九也盈父母尚存父見大怒爲子不孝
不親供善尋逐妖妄流走四方吾當喻汝爲
不生之子也欲杖罰之盈長跪謝曰盈受命
應當得道道法世事兩不相濟雖違遠供養
無旦夕之益能使家門平安父母老壽盈已
受聖師符籙見營助者以天丁之兵見侍衛
者以仙童玉女今道已成不可打擊恐三官
考察非小故也父外信禮度未該内修道德
玄域意有未釋故驗盈情狀俾衆不惑於是
操杖向盈適欲舉杖杖即摧折成數十叚叚
皆飛揚如弓矢之發中壁壁穿中柱柱䧟父
悟不凡嗔意乃止盈曰向所啓正慮如此邂
逅中人則有所傷故耳至漢宣帝時二弟俱
貴哀爲五官大夫西河太守固爲執金吾並
當之官鄉里相送者數百人時盈亦在座謂
賓曰吾雖不作二千石亦有仙靈之職矣來
年四月三日當之官能如今日之集會不衆
許之至期日盈門前數頃地忽自平治無復
寸芥皆青縑幄屋屋下鋪數重白氈容數百
人坐遠近翕赫相語來者塞道客乃有數倍
於送弟時衆賓並集爾乃大作主人不見使
人但見金槃玉杯自至人前奇餚異果不可
名字酒又美好又有妓樂絲竹金石聲動天
地香麝之芳達於數里飮食隨益六百餘人
莫不醉飽明日迎官來至文官則朱衣素帶
數百人武官則甲兵牙旗器杖曜日盈與家
人及親族辭决而語宗室子弟曰夫眞仙道
隱貴在跡翳不應表光曲飾動耀視聽吾所
以不得黙遁藏景潜舉空同者蓋欲以此道
誘勸二弟之追慕也亦何但固衷之返迷耶
天下有心者盡當注向神仙之冀獲爾言訖
遂歸句曲邦人因改句曲爲茅君之山時二
弟在官聞盈玄跡眇邁白日神仙乘飛步虛
越波凌津靈官奉從著於民口節蓋旌旗光
耀天下始乃信仙化可學神靈可致然後明
松喬不虛鼎湖實有於是並各棄官還家以
日仄之年方修盈糟粕遺事不得口訣未爲
補益乃相與共歎而相謂曰家兄得道非他
人也曷不徃從親禀問宻訣而留此按云云
方書以規度世乎縱徃而不達兄之神仙終
不使吾等死於非所也遂共棄家扶輿自載
以尋斯舉以漢元帝永光五年三月六日渡
江求兄於東山遂與相見悲忻流涕告二弟
曰悟何晩矣二弟跪曰固哀頑下不達道德
願賜長生濟弟元元盈曰卿已老矣欲難可
補復縱得眞訣適可成地上仙耳其上清昇
霄大術非老夫所學今且當漸階其易行以
自支住於是並教二弟服青牙始生咽氣液
之道以住血斷補焦枯攝筋骨之益亦停年
不死之法也因以長齋三年授以上道使存
明堂玄眞之氣以攝運生精理和魂神三年
之内竭誠精思神光乃見於是六丁奉侍天
兵衛護盈又各賜九轉還丹一劑并神方一
首各拜而服之仙道成矣後授紫素之書各
百字以付固衷固衷拜受其時亦有執儀者
以啓正之紫素文曰太上有命天載眞書言
咸陽茅固家於南關厥字季偉受名當仙位
爲定録兼統地眞使保舉有道年命相關勤
恭所蒞四極法令宫館洞臺治丹陽句曲之
山固其勖之動靜察聞又曰盈固弟哀挺業
該清雖晚反正思微徹誠斷馘六天才頴標
明今屈司三官保命建名緫括岱宗領死記
生位爲地仙九宫之英勸教童蒙開道方成
教訓女官授諸妙靈蒞治百鬼典崇校精開
察水源江海流傾封掌金谷藏録玉漿監植
龍芝洞草夜光治于良常之山帶北洞之口
鎭陰宫之門也使者授書訖而去至漢平帝
元壽二年八月己酉五帝各乘方面色車從
羣官來下受太帝之命授盈爲司命東卿上
眞君文以紫玉爲板黄金刻之其文曰惟盈
虛挺遠朗幽耽妙玄爰自童蒙散髮北山靜
心林澤積思求神登峻履谷艱尋師門擲形
絶崿投軀萬津丹誠率徃肆其天然遂造明
匠乃授靈篇剪髮祝脆殘首截身帶索自樂
不恥飢寒所適惟道所保以眞情昭上帝感
激太玄今敬授盈位爲太元眞人領東嶽上
卿司命神君君平心正格秉操金石丹心矯
衆栖神高映故報盈以玉鉞緑旌八威之策
使盈征伐源澤折衝萬神君寒凍林谷味玄
仰眞思激窮岫啓心精誠今故報盈以紫髦
之節藕敷華冠使盈招驅萬靈封山召雲君
棄家獨徃離親樂仙契闊險巇冬袒山川今
故報盈繡羽紫帔丹青飛羣使盈從容霄階
携命玉眞君步驟深藪足履危仞心耽志尚
曾不愆憚今故報盈以斑龍之輿素虎之軿
盈浮晏太空飛輪帝庭君披榛併景寒凌霜
雪心求明眞不戰不慄今故報盈以曲晨寶
蓋瓊幃緑室使盈逰盼九宫靜神温宻君逺
秀遁榮無疲於心潜形幽嶽靜思萬林今故
報盈以流金火鈴雙珠月明可以上聞太極
通音上清君貞心高靜淫累不經素挺浩映
内外坦平今故報盈以錦旌繡幡白羽玄竿
可以呼召六陰玉女侍軒君慈向觸物陰德
萬生蠢動之毛皆念經營今故報盈以鳳鸞
之簫金鐘玉磬可以和神虛館樂眞舞靈君
飢渴養神艱辛求眞萬物不能致其惑千邪
不能毁其淳今故賜盈紫琳之腴玉漿金甖
可以壽同三光刻簡丹瓊也盈標領清玄紫
瑋八映心暉重離神曜太霞實眞人之長者
故以太元爲號君九德旣備感積太微天人
虛白不期同歸今酬九事以報徃懷盈心神
方朗四靈所栖丹神啓煥秉直不迴正任全
固監無照微今屈宰上卿緫括東嶽又加司
命之任以領録圖籍給玉童玉女各四十人
以出入太微受事太極也治宫赤城玉洞之
府盈其涖之動靜以聞於是盈與二弟决别
而與王君俱去到赤城玉洞之府道次諸山
川神靈有司迎啓引者將以千萬矣臨去告
二弟曰吾今去矣便有局任不得復數相徃
來旦夕相見要當一年再過來於此山三月
十八日十二月二日期要吾師及南嶽太虛
赤眞人逰盼於二弟之處也將可記識之及
有好道者待我於是乎吾自當料理之以相
教訓未悟於是季偉思和遂留治此山洞内
立宫結構於外將道著萬物流潤蒼生德加
鳥獸各獲其情神驗禍福罪惡必明内法旣
融外教坦平爾乃風雨以時五禾成熟疾癘
不起暴害不行父老謌曰茅山連金陵江湖
㨿下流三神乘白鵠各治一山頭召雨灌旱
稻陸田苗亦桑妻子咸保室使我無百憂白
鵠翔青天何時復來逰


雲笈七籤卷之一百四












雲笈七籤卷之一百五甘五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳
　　　清靈眞人裴君傳(弟子鄧雲子撰)
清靈眞人裴君字玄仁右扶風夏陽人也以
漢孝文帝二年君始生焉爲人清明顔儀整
素善於言笑目有精光垂臂下膝聲氣高徹
呼如鐘鳴家奉佛道年十餘歲晝夜不寐精
思讀經嘗於四月八日與馮翊趙康子上黨
皓季成共載詣佛圖時天陰雨忽有賤人著
故布單衣巾黄巾詣君車後索載君禮而問
之不答君下車以載之康子季成並大怒呵
問何等人而上吾車乎君乃陳諭遂聽俱載
君自徒行在後顔無變色寄載人自若亦不
以爲慙也將至佛圖乃曰吾家近在此乃下
車奄然失之佛圖中道人支子元者亦頗知
道宿舊人傳之云已年一百七十歲見君而
歡曰吾從少至老見人多矣而未嘗見如子
者乃延君入曲室之中幽靜之房大設豐饌
飮食旣畢將君更移隱處呼之共坐乃謂曰
吾善相人莫如爾者子目中珠子正似北斗
瑶光星自背已下象如河魁旣有貴爵又當
神仙天下志願子寶享焉然津梁未啓七氣
未淳不見妙事亦無縁而成也因以所修祕
術宻以告君道人曰此長生内術世莫得知
吾昔逰焦山及鼈祖之阿遇仙人蔣先生者
乃赤將子輿也以神訣五首授吾奉而行之
於今一百七年矣氣力輕壯不覺衰老但行
之不勤多失眞志不能去世故雖延年不得
神仙也猶是行之多違精思不至之罪也今
以教子子祕而愼傳之
第一思存五星以體象五靈存之法常於宻
室以夜半後生氣之時服挹五方之氣於寢
牀上平坐向月建所在先叩齒九通咽液三
十過畢存想五星使北方辰星在頭上東方
歲星在左西方太白星在右南方熒惑星在
膝中間中央鎭星在心中久久行之出入遠
行常思不忘無所不却萬禍所不能干也後
當奄見五老人則是五星精神也若見者當
問以飛仙之道五神共扶人身形白日昇天
第二初以甲子上旬直開除之日爲始以生
氣之時夜半之後勿以大醉大飽身體不精
皆生疾病也當精思遠念於是男女可行長
生之道其法要祕非賢勿傳使男女並取生
氣含養精血此非外法專採陰益陽也若行
之如法則氣液雲行精醴凝和不期老少之
皆返童矣凡入靖先須忘形忘物然後叩齒
七通而呪曰
白元金精五華敷生中央黄老君和魂攝精
皇上太精凝液骨靈無上太眞六氣内纏上
精玄老還神補腦使我合會煉胎守寶祝畢
男子守腎固精煉炁從夾脊遡上泥丸號曰
還元女子守心養神煉火不動以兩乳炁下
腎夾脊上行亦到泥丸號曰化眞養之丹扃
百日通靈若乆乆行之自然成眞長生住世
不死之道也
第三用五行紫文以除三尸常用朔望之日
曰中時臨目南向臨目者當閉而不閉也心
存兩目中出青氣心中出赤氣臍中出黄氣
於是三氣相繞合爲一氣以貫一身須臾内
外洞徹如火光之狀良乆乃叩齒十四通咽
液十四過畢此煉形之道除尸蟲之法也乆
而行之體有五香之氣目明耳聰長生不死
第四名曰陰德致神仙之道其文曰常以甲
子日沐浴竟甲子上旬日當燒香於所止牀
之左右乆乆行之天仙玉女下降也又一法
當養白犬白鷄犬名曰白靈鷄名曰白精諸
八節日及行入五嶽乃登名山諸有神仙之
所在處宻放鷄大於其間去勿迴顧天眞仙
官當與子芝英靈草矣又一法作素奏使長
一尺二寸丹書其文曰某郡縣鄉里某欲得
長生登仙度世飛行上淸眞人至神五嶽羣
靈三官九府乞除罪名書奏畢以青絲係金
鐶一雙合以纏奏再拜北向置奏石上因以
火燒成灰乃藏鐶於宻石間而去勿反顧無
鐶可用條脫一雙以代鐶古人名爲縱容珠
子也愼與多口嫉妬之人道之非但無益乃
更致禍如此十過天上五帝三官九府更相
屬勑除人罪過著名生録刊定仙籍入山求
芝草靈藥所欲皆得山神玉女自來營衛狼
虎百害不敢犯近神靈祐助常欲使人得道
開人心意惡鬼老魅不敢試人行此道易成
而無患若道士不知此術入山必多不利數
爲鬼物所試在人間則多轗軻疾病財物不
昌所願不從若能行此道長生神仙
第五太極眞人常以立春之日日中時會諸
仙人於太極宫刻玉簡記仙名常以其夕夜
半時正北向仰視北極再拜頓首陳乞己罪
多少之數求解釋之意畢復再拜乃止至春
分之日日中時崑崙瑶臺太素眞人會諸仙
官校定眞經至立夏之日日中時上清五帝
會諸仙人於紫微宫見四眞人論求道者之
功過至夏至之日日中時天上三官會於司
命河侯校定萬民罪福增年减筭至立秋之
日日中時五嶽諸眞人詣中央黄老君於黄
房雲庭山會仙官於日中定天下神圖靈藥
至秋分之日日中時上皇大帝乃登玉清靈
闕太微之觀會太上三老君北極諸眞公八
海大神五嶽尊靈仙官萬萬共集議定天下
萬兆之罪福學道之勤懈一一條列副之司
命至立冬之日日中時陽臺眞人會諸仙官
玉女定新得道始入仙録之人至冬至之日
日中時天眞衆仙諸方諸東華大宫見東海
青童君刻定衆仙籍金書内字常以八節日
夜半日中謝七世祖父母及身中罪過罪過
自除也久行之神仙不死夫秋分日者太上
神眞觀試萬仙自非眞正者不可輕用其日
謝罪也眞人仙官以八節日日中時共會集
三日乃解欲修道者當先齋戒勿失之也又
一法每至八節日常當行入五嶽若神仙眞
人所棲名山之處也每於深僻隱巖之中宻
燒香乞願況曰
玄上九靈太眞高神使某長生所欲從心百
福如願壽如靈山謹以節日登巖請生畢因
散香於左右勿顧而返常能行此必長生神
仙所欲如心玉女詣房衆靈衛身也若或有
棲遁冥契而不獲登山者寄心啓願精意向
眞亦與身詣名山者無異每事决在心誠宻
暢求眞堅正乃獲之也此赤將子輿五首隱
訣内道要事畢矣君乃再拜而奉要言還歸
精思行之常處隱室不棣名好乃服食茯苓
餌卉醴華腴積十一年夜視有光常能不息
從旦至中年二十三本郡所命爲功曹君不
應命尋又州辟主簿轉别駕舉秀才詣長安
拜博士高第轉尚書選曹郞御史中丞散騎
常侍侍中出爲北軍中候以伐匈奴有功封
濉陽侯後遷冀州刺史别駕劉安之時年四
十五初迎君爲主簿後轉别駕亦知仙道飮
食黄精積二十餘年身輕面有華光數與君
俱齋靜室中以正月上旬君沐浴齋於靜室
至三月奄有仙人乘白鹿從玉童玉女各七
人從天中來下在庭中他人莫之見君拜頓
首乞請一言仙人曰我南嶽眞人赤松子也
聞子好道故來相過君何所修行乎君長跪
自陳所奉行凡百二十事松子曰勤存五靈
别當授子眞道奄然而去君於是乃求解去
官自稱篤疾欲詣太上請命遂棄官委家逃
逰名山尋此微妙别駕劉安之從焉君時年
四十五帝累徴召一不應命逼之不己君乃
北逰到陽浴山以避人間之網羅也遂入石
室北洞中學道精思無所不至安之不能久
處山中時復出於人間君於後將雲子去乃
登太華山入西洞玄石室裏積二十二年奄
見五老人皆巾來詣君再拜頓首乞請神訣
乃出神芝見賜一老人巾青巾著青衣柱青
杖帶通光陽霞之符乃東方歲星之大神也
以青華之芝見賜出青書一卷是紫微始青
道經也又一老人巾蒼巾著蒼衣柱蒼杖帶
鬱眞簫鳳之符乃北方辰星之大神也以蒼
華之芝見賜出蒼元上籙北斗眞經中命四
旋經四卷見授又一老人巾白巾著白衣柱
白杖帶皓靈扶希之符乃西方太白星之大
神也以白華之芝見賜出太素玉籙寶玄眞
經三卷見授又一老人巾赤巾著赤衣柱赤
杖帶四明朱碧之符乃南方熒惑星之大神
也以丹華之芝見賜出龍胎太和丹經二卷
見授又一老人巾黄巾著黄衣柱黄杖帶中
元八維玉門之符乃中央鎭星之大神也以
黄華之芝見賜出四氣上樞太元黄書八卷
見授乃五星之精天之大神也君再拜服此
神芝讀神經十旬之間視見萬里之外能日
步千里能隱能彰役使鬼神乃逰行天下東
到青丘遇谷希子青帝君授以青精日水飮
食青芝還到太山遇司命君授以上皇金籙
乃西到流沙濱白水岸遇太素眞人乘龍雲
軿建紫晨巾以紫羽爲蓋仗七色之節侍從
神童玉女各二百許人在白水沙洲空山之
上方逰觀金城鳴玉鐘舞華幢望在空山之
上徃而不至君乃身投長淵浮白水冒洪波
越沙岸嶮巇沈溺遂登空山見而拜焉頓頭
稽顙乞請眞訣太素眞人笑曰危乎濟哉子
今日始當得之矣因口教服二景飛華上奔
日月之法又授太上隱書告君曰此足以爲
眞矣遂留空山上修二景引日法誦隱書積
十一年太素眞人曰子道已成矣因以景雲
龍輿見載羽蓋華寶之儀詣太素宫見上清
三元君君當爾之時亦不知在何處也三元
君治太素宫諸仙童玉女侍者有千餘人以
黄金爲屋青玉爲牀君旣詣金闕再拜稽首
三元君以玉璽金眞見賜玉女二十四人玉
童三十二人見侍乃乘飛雲中輦復北逰詣
太極宫見太極四眞人四眞人見授神虎符
流金火鈴乃詣太微宫受書爲清靈眞人治
青靈宫佩三華寶衣乘飛龍景輿仗青旂玉
鉞七色之節逰行上清九宫
西玄者葛衍山之别名葛衍有三山相連西
爲西玄東爲鬱絶根山中央名葛衍山三山
有三府名曰三宫西玄山爲清靈宫葛衍山
爲紫陽宫鬱絶根山爲極眞宫三山纏固萬
三千里高二千七百里下有洞庭潜行地中
通玄洲崑崙府也西玄山下有洞臺方圓千
里金城九重有玉堂蘭室東西宫殿中有四
百二十眞人處焉其樹則絳碧草則芝英其
鳥獸則麒麟鳳凰距崑崙七萬里其間有高
暉山上有洞光如日葛衍西玄鬱絶根三山
也道人支子元受蔣先生入室精思存五靈
之神光服氣之法常以夜半之時靜室獨處
平坐向東暝目陰呪曰
蒼無皓靈少陽先生九氣還肝使我魂寧上
帝玉籙名上太清畢因閉氣九息咽液九過
叩齒九通次南向暝目陰呪曰
赤庭絳雲上有高眞三氣歸心是我丹元太
微緑字書名神仙畢因閉氣三息咽液三過
叩齒三通次西向暝目陰呪曰
素元洞虛天眞神廬七氣守肺與神同居白
玉金字九帝之書使我飛仙死名已除畢因
閉氣七息咽液七過叩齒七通次向生年之
本命處暝目陰呪曰
黄元中帝本命之神一氣侍脾使我得眞老
君玄籙書名神仙長生久視與命永存畢因
閉氣一息咽液一過叩齒一通次北向暝目
陰呪曰
玄元北極太上之機五氣衛腎龜玉參差神
名玉札年同二儀役使六甲以致八威畢因
閉氣五息咽液五過叩齒五通爾乃存五方
之氣都畢又咽液九過北向再拜陰呪曰
謹白太上太極四眞君請存五方五靈神使
某相見得語言畢乃精思此一法存五靈先
服氣陰祝之道與出中庭存法等耳此法乃
逕要不煩又於靜思易也裴君後重更授傳
如此於靜室祝時亦先存五靈在體中使備
然後服氣爾庭中之法所修煩多難行又於
致神之驗不勝於靜室之速也後出要言祕
之勿傳庭中之法以勸於始學使不懈怠爾
篤而言之室中爲要法支子元受蔣先生第
五首之訣以八節之日存思陳巳立身已來
罪過多少之數輸誠自狀已上希天皇諸眞
開寫之祐剋身歸善以求長生神仙者也蓋
秋分之節者氣處清靈太和之正日也衆眞
諸仙是其日皆聽訟焉又地上刺姦吏部境
域諸仙官並糾奏所在道士之功過及萬民
有罪應死生者也仙忌眞記曰子欲昇天愼
秋分罪無大小皆上聞以罪求仙仙甚難是
故學道爲心寒此是朱火丹陵仲陽先生之
要言矣秋分氣調日和中順天地者也夫火
炎之氣摧於凋落之勢玄水包津胎於金生
之府乃太陽光轉少陽藏養天地於是所以
定剛柔之際合二象之序煥成流明乃别陰
陽三元寔八節之標日求道之要梯矣每至
其日日中之時上皇太帝君玉尊陛下乃登
廣寒上清靈宅太空之闕丹城紫臺長錦玉
樓群眞集於太微之觀上關九天之眞皇中
要太上三老君北極諸眞及八海大神下命
五嶽名山諸得道者尊靈萬萬並會於陽寥
之殿共集議定天下萬民之罪福記學道求
仙者之勤踈議犯過日月修行善惡刑罰之
科生死之狀各隨其所屬部境根源條例副
之司命書之皇録罪福纖芥刻于丹城之籍
伏匿之犯惡陰德之細切者無不一二縷而
知之者也其夕夜半當出中庭北向脫巾再
拜長跪上啓太上北極天帝太帝君因宻自
陳己立身已來犯罪多少之狀乞得赦貰從
今自後改徃修來之言言之必使信誓于丹
心盟於天地不敢復犯惡之行也其中言在
意陳之也畢云願太上皇帝削其罪名移書
三官使神仙之録某厠玉札長生乆視通眞
達靈畢又叩齒四下再拜而還靜室深自刻
責并存念三元中神令上啓太上如此者三
名上仙籍罪咎除滅也三元泥丸絳宫丹田
三神也存令三元三神上啓天尊求恩赦助
已自陳令必上聞也三啓秋分生籍乃定死
名乃除此一法出經命青圖是長生祕法矣
俗人雖存道未離人間甚多罪咎犯之者非
一恐未便可施用秋分首過之法也入山林
中遠去人事蕭然獨處不犯萬物者乃可爲
之旣有反善之詞誓有改行之言言已聞於
高上之聽愼不可復使犯惡遠生之事也重
犯罪十過天地弗救身死爲驗非可復改補
者矣以此求道無所復索也養生者有如水
火之交爾得其益則白日昇天犯戒律則身
没三泉也又此日獨重於七節趙伯玄所謂
生死門户者也三九素語曰秋判之日尊卑
盡會生死之日也古人以秋分之日爲秋判
之日也所以爾者秋分之日乃會九天八地
衆眞人神上皇至尊三日三夕共定萬民之
命所聚議者咸多而神尊並集故也諸八節
日會天地諸眞官先後及節凡三日三夕而
各還所司此是支公之口訣又别此一事不
離七節之條例也候夜神童金根經曰八節
之日求仙極會天命衆眞皆當集對未節一
日萬靈詣闕節日日中尊畢入謁節後一日
罪福分别三日三夕天事乃畢子其愼罪務
爲功德名可上眞列編太極吾不試言知者
深宻急宜謝過祕而愼泄此亦支公所告出
以傳示裴君太素眞人教裴君二事爲眞人
之法曰旦視日初出之時臨目閉氣十息因
又咽日光十過當存令日光霞使入口中即
而吞之畢仍存青帝君從日光中來在我之
左次存赤帝君從日光中來在我之右次存
白帝君從日光中來在我之背次存黑帝君
從日光中來在我之左手上次存黄帝君從
日光中來在我之右手上五帝都來乃又存
陽燧絳雲之車駕九龍從日光中來到我之
前仍與五君共載而奔日也裴君止於空山
之上修行精思一年之中髣髴形象二年之
中五帝俱乘日形見在左右三年之中終日
而言語笑樂五年之中五帝日君遂與裴君
驂乘飛龍之車東到日窟之天東蒙長丘大
桑之宫八極之城登明眞之臺坐希琳之殿
授裴君以揮神之章九有之符食青精日𥹋
飲雲碧玄腴於是與五帝日君日日而逰此
所謂奔日之道也日中亦有五帝一曰日君
太上隱書中篇曰子欲爲眞當存日君駕龍
驂鳳乘天景雲東逰希琳遂入帝門精思仍
得要道不煩名上清靈列位眞官乃執鬱儀
文第二事爲眞人之法日夕視月臨目閉氣
九息因又咽月光九過當存月光使入口中
即而吞之畢仍存青帝夫人從月光中來在
我之左次又存赤帝夫人從月光中來在我
之右次又存白帝夫人從月光中來在我之
背次又存黑帝夫人從月光中來在我左手
上次又存黄帝夫人從月光中來在我右手
上五帝夫人都來乃又存流鈴飛雲之車駕
十龍從月光中來到我之前仍存五夫人共
載而奔月也裴君止於空山之上修行精思
一年之中髣髴姿容二年之中五夫人遂俱
乘月形見在君左右三年之中並共笑樂言
語五年之中五帝月夫人遂與君共乘飛龍
之車西到六嶺之門八絡之丘恊晨之宫八
景之城登七靈之臺坐太和之殿授裴君流
星夜光之章十明之符食黄琬紫津之𥹋飮
月華雲膏於是與五夫人夕夕共逰此所謂
奔月之道矣月中亦有五帝夫人外經云日
君月夫人者是少有髣髴也太上隱書中篇
曰子欲昇天當存月夫人駕十飛龍乘我流
鈴西到六嶺遂入帝堂精思乃見上朝天皇
乃執結璘章裴君白日精思對日存日中五
帝君夜則精思對月存月中五夫人五年之
中日月精神並到共乘飛龍上逰太玄始學
則五靈形見授書賜芝終成則日月五帝君
五夫人驂轡清虛乘雲太丹朝謁三元稽首
金闕乃獲玉璽金眞威制群神役使玉女玉
童北朝四眞人受書爲眞佩神虎之符以制
嚴六天授流金之鈴以命召衆精仗青旄之
節以周流九宫皆由精思微妙幽感天心是
以靈降扶身上昇帝庭爾道士行之者則是
耳不必以巳仙人也若處宻室及日月不見
時但心中存而思之可也不待見日月要見
視之爲至佳惟精思心盡無所不通此言要
也臨目者令目當閉而不閉之間也少令得
見日月之光景宻而行之勿令人知雖雜人
同室而止有宻其思者比肩仍自不覺每事
盡當爾不但此一條而已求生養命在於心
三丹田三寸之間耳是以龍變蟬蛻皆以一
致而成也八素經曰仙者心學心誠則成仙
道者内求内宻則道來榮者外求口發則貴
至財者動心心寂則富集諸寂動異用而所
攻者一守之在役用之機也
太素眞人曰爲眞不知道者亦復多耳要於
乘光揚景騰雲昇虛並日月之精逰九天之
表餐霞飲玄呼吸太和乃不可不爲此奇道
此道亦易成而速得也衆眞有不知此道者
見吾乘雲而携日月五帝五夫人莫不敬親
而求請問之也吾亦復未示之也内視中方
曰子欲步空常當存日月子欲登清冷當存
五星宻室宻行不出字庭此之謂也
夫守道者及學道求仙者修行至精皆可爲
之爲之旣得便成昇天仙人也此道不必眞
人而當獨行之也子有眞骨眞性而宻行之
必能舍章守愼不妄傳泄故以相教耳黄老
祕言曰子得鬱儀結璘乃成上清之眞子得
大洞眞經乃能飛行上清無此三文不得見
三元君要道盡此仙子加勤中仙都無知此
道者此道相傳惟口訣耳能知此道不問賢
愚皆乘雲昇天役使鬼神群仙立盟爲約不
得妄宣泄則滅門口訣者黄老祕言是也裴
君受命留在空山之上精思存修二事五年
之中得見日月之精五帝夫人讀隱書及九
有十明之符積十一年太素眞人來告曰子
成眞矣因錫以龍車給以羽蓋並日月之逰
精參五帝之同乘詣太素宫見上清三元君
受玉璽金眞給玉女二十四人玉童三十二
人北逰詣太極宫及太微宫位爲清靈眞人
太素眞人曰子存日精五帝君口含太上鬱
儀文須此道成乃見日中君無此徒勞自煩
冤太素眞人曰子存月精五帝月夫人口含
太上結璘章須此道成乃見月中夫人無此
徒勞自悼傷
　右二條太素眞人受太帝君訣言
太上隱書云存時執之帝君云含之太素眞
人教裴君存時含一文執一文並行之太上
隱書曰欲行此道不必愚賢但地上無此文
耳眞官玄法啓誓乃傳金丹之信道乃備焉
青帛之盟道乃可宣有得而行位爲眞人乃
乘步景雲晏羽旂瓊輪逰行九天上詣太極
宫謁高皇上元君裴君乃先宻受太上鬱儀
文太上結璘章二書然後齋戒而得存日月
之精爾有仙名骨録者乃得見此二書見之
者仙爲之者眞鬱儀結磷經及大洞眞經乃
太極四眞人之所祕上清天皇之所珍貴也
西玄山下洞臺中有此書刻以玉簡書以金
字及王屋清虛洞中亦見有鬱儀結璘之篇
目爾而不盡備具惟大玄宫高上臺及蓬萊
府北室金柱玉壁刻文並備具也精心存念
晝夜爲之十一年而成爾與修洞經者大都
等爾夫此二文是洞經之祖宗素靈經之園
囿爾凡諸下仙莫有聞鬱儀之篇目結磷之
宻㫖者得其道皆速成而無試也又致神之
驗是爲逕疾得其要道者但速於大洞之祕
妙爾非有仙名者皆不得聞此書聞見此書
而敢妄以語一人者即滅侍眞官玉女玉童
各十人自然使天火灾而失之語二人已上
不可得以學仙也按泄洞經之科條即已有
輕重之異减損侍眞便十倍於大洞地上骨
録有相之道人而有此書者皆爲師主男稱
監靈大夫女稱執明大夫男稱左女稱右素
奏丹符曰大哉鬱儀妙行結璘非上眞不見
非上仙不聞以致日月五精之神乘龍步空
足躡景雲遂與五帝上入天門有之聞之愼
忽妄言去世可出誓金乃傳要付弟子有心
之者勿道篇目玉童上言泄則被考身終不
仙玉童玉女去而不還書文必失獲刑三官
子其愼之言爲罪先峨嵋山北洞中石室户
樞刻石書字曰鬱儀引日精結磷致月神得
道爲上官位稱大夫眞凡二十字下仙讀此
不解其意仙人自有不見其篇目者多矣其
金液九丹蓋小術也皆不得飛行上清大洞
眞經有泄之者按玄中科即减一紀玉童玉
女各减一人三泄之身死不得復成仙人太
上鬱儀文結璘章有泄之者减玉童玉女各
十人天火燒屋書從火中失而還上天也再
泄身刑死不復生學道終不成仙也泄言妄
說篇目並受考於三官師有當因縁去世之
日或歸反陰塗絶迹藏變之時要當有所授
若無其人乃自隨身受之者皆青金丹縷之
脆爲誓天地不泄宣之盟約乃得出之師隨
事上聞而有奏署日月也不從科條皆爲妄
泄大洞眞經乃中央黄老君之寶書非至眞
上士有玉名之者莫見篇章條目也眞仙亦
有不聞此書者矣初限令一百年乃得一出
傳可成而不得妄說篇目太上鬱儀結璘文
章以致於日月之精神上奔日月通天光飛
太空之道也皆乘雲車羽蓋駕命羣龍而上
昇皇天紫庭也大洞眞經以致於朝靈之道
招神成眞人之法也乘雲駕龍騰躍玄虛衣
繡羽佩金眞玉光道遥太霞上昇九霄矣此
二書天帝之祕塗微妙哉太素眞人猶隱其
篇目但漫云二事者是祕諱之甚也況世人
而令知其甲乙乎有相遇而得之者至誠好
事仍可爲之别有事㫖故不一二裴君所受
眞書篇目列之於左
支子元神訣五首蔣先生所祕用(咸陽城南)
(佛圖中曲室宻房受之)
青帝君授紫微始青道經一卷
蒼帝君授蒼元上籙北斗眞經中命四旋經
四卷
白帝君授太素玉籙寶玄經三卷
赤帝君授龍胎太和丹經二卷
黄帝君授四氣上樞太元黄書八卷
青帝君授通光陽霞之符
蒼帝君授鬱眞簫鳳之符
白帝君授皓靈扶希之符
赤帝君授四明朱碧之符
黄帝君授中元八維玉門之符
　右十書於太華山西洞玄石室受
谷希子青帝君授青精日水青華芝(東到青)
(丘受服)
上皇金籙(司命君於太山授)
太素眞人授太上鬱儀文(在白水沙洲空山)
(之上授)
太素眞人授太上結璘文(在白水沙洲空山)
(之上授)
太素眞人授太上隱書(在白水沙洲空山之)
(上授)
上清三元君授玉璽金眞(在太素宫金闕下)
(授)
四眞人授神虎符流金火鈴(在太極宫授)
日中五帝君授揮神之章九有之符青精日
𥹋雲碧玄腴
月中五帝夫人授流星夜光章十明之符黄
琬紫津之𥹋月華雲膏
　右裴君所受衆書符之目
裴君授支子元服茯苓法焦山蔣先生所傳
茯苓五斤盛治去外皮乃擣下細簁以漬白
蜜三斗中盛之以銅器若耐熱曰瓦器以此
器著大釜中著水裁半於所盛藥器腹微火
燒釜令水沸煑藥器數反側藥令相和合良
久蜜銷竭煎岀著鐵臼中擣三萬杵令可丸
但服三十丸如梧桐子大百日百病除二百
日可夜書二年使鬼神四年玉女侍衛十年
夜視有光能隱能彰長生乆視服此一年百
害不能傷疾病不復干色反嬰兒肌膚充悅
白髮再黑眼有流光合藥齋三日煑之於宻
盛處勿令婦人鷄犬見及穢漫之也五斤茯
苓三斗白蜜爲一劑當作木蓋蓋之煑藥器
上勿露也煑之時反側藥熟乃開之耳火以
好薪炭不可用不成樵輩以煑之也當用意
伺候料視恒以爲意欲并合多少在意藥成
預作丸盛之以宻器可經於千歲不敗
裴君受支子元服胡麻法蔣先生於黄金鼈
祖山中授支公也
胡麻三斗肥者黄黑無拘在可擇之使精潔
於微火上熬令香氣極令燥細擣以爲散令
没没爾勿下簁白蜜三斗以胡麻散漬會蜜
中攪令相和使調帀安器著釜水中乃煑如
前煑茯苓法也伺候令煎竭可擣乃出擣之
三萬杵如桐子大旦服三十丸盡一劑腸化
爲筋不知寒熱面反童顔役使衆靈蔣先生
惟服此二方先生已凌煙化升呼吸立至出
入無間輿乘羣龍上朝帝眞位爲仙宗者也
當簸擇胡麻令精
此二方與世方書小異裴君所祕者驗而有
實也云體先不虛損及年少之時當服茯苓
若出三十者當服胡麻蔣先生云此二方是
大有之要法長生神仙之祕寶寶玄經云茯
苓治少胡麻治老合以齋戒服以朝蚤卉醴
華腴火精水寶和以爲一還精歸寶此之謂
也卉醴華腴蜜也火精茯苓也水寶胡麻也
裴君以年少時所用故服茯苓二方同耳皆
長生不死必仙之奇方也若大有資力者亦
可合二物倍用蜜共煎擣以爲丸乃佳亦並
治老少矣茯苓胡麻不必别作之也此二方
蔣先生乃各在一處授支公不頓之也是以
焦山而茯苓方傳鼈祖而胡麻方出明道祕
之文乃不可得一盡其根源也至於支公授
裴君亦乃頓倒囊笈之奧言肆傾玄眞之祕
塗將以逆鑒察天録必當巳知應爲仙眞乎

雲笈七籤卷之一百五

雲笈七籤卷之一百六甘六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳
　　　清虛眞人王君内傳(弟子南嶽夫人)
　　　　　(魏華存撰)
華存師清虛眞人王君諱褒字子登範陽襄
平人也安國侯七世之孫君以漢元帝建昭
三年九月二十七日誕焉洪基大業世籍貴
盛君父諱楷以德行懿美比州所稱舉茂才
除議郞轉中壘大夫上黨太守黄門侍郞侍
中左將軍鴈門太守楷正色彤管坦誠獻替
納言推謨披衿拔領率職蒞民政以禮成捨
刑寬賦不肅而敬天子賢之遷殿上三老使
賓皇太子講春秋尚書論語禮易恢恢仁長
循循善誘微言旣甄搢紳乘其範大義已陳
百王格其淮遷光禄大夫謚曰文侯夫人司
馬遷之孫淑愼沈博德配母儀蓋以清源高
流圓頴遠映靈根散條芳華朗曜是用忠孝
啓於上葉善誘彰於文德世載英旄斯人有
焉君體六和之妙炁挺天然之嘉質含嶽秀
以植韻秉靈符而標貴暉灼煥於三晨峻逸
超於玄風少讀五經傍看百子綜筭象緯通
探陰陽及風炁律吕靡有不覽也父爲娉永
相孔光女娶婦在室以和人倫而君凝形淳
觀明德獨徃高期眞全絶不内盼峨峨焉若
望慶雲之沓軫浩浩焉似汎滄溟之無極神
棲萬物之嶺炁邁霄漢之津鴻漸鄧林展翮
東園將藏鳳羽以翳於南風匿龍華以沈於
幽源是乃夜光潜躍映耀於難掩遂名沸絶
圃聲馳京夏四府交辟君即閑夜之感喟然
悲嘆曰人間塵藹趣競得失利害相攻有踰
鵷鶵之視老燕矣遂决志辭親入華山中九
年契闊備至精感昊穹神映幽人體期冥靈
心唱至眞爾一日夜半忽聞林澤中有人馬
之聲簫鼓之音須臾之間漸近此山仰而望
之見千騎萬乘浮虛空而至神人乘三素雲
輦手把虎符朱鉞啓途握節執旄曲晨傾蔭
錦旍蔽虛神人暫停駕而言曰吾太極眞人
西梁子文也聞子好道劬勞山林未該眞要
誠可愍也勤企長生實爲至矣君乃馳詣輪
轂之下叩頭自搏而言曰褒以肉人愚頑庸
賤體染風塵恣躁亂性然少好生道莫知以
度眞人曰夫學道無師無縁自解我太極眞
人神仙之司主試校學者領舉正眞爾子玄
録上清金書東華名編清虛位登小有必當
掌括寶籍爲天王之任爾但注心四景勤慕
上業道自成也後隱陽洛山中感南極夫人
西城眞人並降南極夫人乃指西城曰君當
爲王子登之師子登亦佳弟子也良乆西城
眞人長嘆而謂君曰夫學道者諒不可以倉
卒期求生者不可以立爾綜故冥術棲於玄
元而高偕太妙凌重霄以纍抗矣夫道雖無
形其實有焉妙雖昧昧其實坦然子當勤求
其無然後見其至有子廣延諸妙然後究其
坦大得有則有生得妙則年全也子求生雖
篤而未見其涯慕道雖勤而未啓其門殆猶
沿湧波以索鳥巢尋長木而訪淵鱗爾是故
子心疲於導引而朱宫爲之喪潰肺弊於理
炁故神華爲之凋落肝勞於視盼而魂精爲
之遼索脾竭於守神而丹田爲之閡滯腎困
於經緯而津液爲之不澤膽銳於趣競故四
肢爲之亂作五臟相攻六腑顚覆三焦滯而
不瀉八關絶而無續賴䭀飯以勁汝身恃丹
青以固汝内爾正可却衰白之凋折猶不免
必死之期會徒有萬年之壽豈足貴乎西城
眞人遂以即日授君太上寶文八素隱書大
洞眞經靈書八道紫度炎光石精玉馬神眞
虎文高仙羽玄凡三十一卷依科立盟結誓
而付乃將君觀玄洲須臾而至四面大海懸
濤千丈洲上宫闕朱閣樓觀瓊室瑶房不可
稱記西城眞人曰此僊都之府太上丈人處
之乃將君入紫桂宫見丈人著流霞羽袍冠
芙蓉之冠腰帶神光手把火鈴侍女數百龍
虎衛階太上丈人與西城眞人相禮而已相
携共坐君時侍側焉太上丈人曰彼所謂王
子登乎學道遭逢良師將得之矣西城眞人
笑因命君拜拜畢太上丈人使坐北向丈人
乃設廚膳呼吸立具靈肴千種丹醴湛溢燔
煙震檀飛節玄香陳鈞天之大樂擊金璈於
七芒崆峒啓音徹朗天丘於是龍騰雲崖飛
鳳鳴嘯山阜洪鯨湧波淩濤雲起太虛風生
廣遼靈歌九眞雅吟空無玉華作唱西妃折
腰爾乃衆仙揮袂萬神遷延羽童拊節慶雲
纏綿於是太上丈人會二十九眞人皆玄洲
之太眞公也其第一眞人自稱主仙道君指
君而向西城眞人言曰彼悠悠者將西城之
室客上宰之賓友耶視此子心眸澄邈神渟
形凝圓晨不煥六景發華殆眞人之美者小
有之賢王也未彼果何人哉於是西城眞人
笑而答曰道君今何清音之不妙曲間之陋
碎哉請粗陳其歸要焉盖夫聖匠剖太混之
一朴分爲億萬之體發大藴之一包散爲無
窮之物是故立三光呼天而置晷儀封區域
呼地而制五服制漏刻以分日夜正四時以
財歲月五位以正方面山川以定險阻城郭
以自居焉兵械以自衛焉旌旗輿服以自表
用九穀以自養凡此之類象玄乎天而形存
乎地日月有幽明之分寒暑有生殺之炁震
雷有出入之期風雨有動靜之節類炁浮乎
上而衆精流乎下廢興之數治亂之運賢愚
之質善惡之性剛柔之炁壽夭之命貴賤之
位尊卑之班吉凶之徴窮達之期普陳矣性
發乎天而命成乎人也故立之者天而行之
者道受焉性合神同混而爲一流通並行不
可細得分别也於是主仙道君命侍女範運
華趙峻珠王抱臺等發瓊笈披緑藴出上清
隱書龍文八靈眞經二卷授子登又以雲碧
陽水晨飛丹腴二升賜君君拜服之眞人遂
將君還西城九年道成紿飛飈之車東行渡
啓明滄海登廣桑山入始暉庭詣太帝君稽
首再拜太帝授以龍景九文紫鳳赤書上清
神圖八道玉籙次南行渡渤海丹海登長離
山詣南極紫元夫人一號南極元君授以九
道迴玄太丹緑書又詣赤臺童子華盖上公
授以五雲夜光雲琅水霜南極夫人曰昔日
之言豈負舉哉君稽首謝恩辭退次西行渡
庾丘巨海沉羽之津登麗農山詣紫蓋晨夫
人景眞三皇道君授以玉道緑字迴曜太眞
隱書次北逰渡彫柔玄海濟飮龍上河匏瓜
津登廣野山詣高上虛皇大道玉君會其出
逰駕日月之晨乘紫始之光鬱藹黄素之雲
勃蔚八景之曜飛眞萬億不可稱數君再拜
道側唱者曰聞君乃詣上清玉晨帝君玄清
六微元君二君授以寶洞飛霄絶玄金章及
賜太極隱書龍明珠絳和雲芝君拜而飮之
即身金色項映圓光七曜散華流煥映形又
退登閬風之野玄圃之宫詣中皇玉帝受解
形遯變流景玉經乃越鬱絶濟弱河西詣龜
臺謁九靈太眞上清夫人退更清齋三月受
三華寶曜瓊文琅書靈暉上籙七晨素經退
又清齋三年浮浩汗之河登白空虞山山周
迴三萬里逰行翌日趨詣紫清太素瓊闕即
太素三元上道君所治焉處丹靈白玉宫飛
映絶曜紫霞落煥七光交陳結於雲宇之上
奇麗玄黄不可名字仙童玉女侍右天尊盖
無數也君旣至稽首再拜詣瓊闕之下乆時
太素三元上道君乃使繡衣命者西林藻授
君金眞玉光流金火鈴豁落七元八景飛晨
又使清眞左夫人郭靈盖右陽玉華仲飛姬
齎神策玉璽授君以爲太素清虛眞人領小
有天王三元四司右保上公治王屋山洞天
之中給玉童玉女各三百人主領上清玉章
太素寶玄太極上品九天靈文六合祕籍山
海妙經悉主之焉又緫括洞内明景三寶得
乘虎旂龍輦金盖瓊輪八景飛輿出入上清
受事太素寢宴太極也後歸西城清齋三月
授書爲太素清虛眞人矣
　　　紫陽眞人周君内傳
紫陽眞人姓周諱義山字季通汝陰人也漢
丞相勃七世之孫以冠族播流世居貴宦祖
父玄元鳳元年爲青州刺史父祕爲範陽令
時君始生焉父後積秩累遷官至陳留刺史
君時年十六隨從在郡始讀孝經論語周易
爲人沉重少言笑喜怒不形於色好獨坐靜
處不結名好然精思微宻所存必感常以平
旦之後日出之前正東向立潄口咽液服炁
百數向日再拜旦旦如此爲之經年父怪而
問之所行何等君長跪對曰義山中心好日
光長景之暉是以拜之爾至月朔旦之日輙
逰市及閭閻陋巷之中見窮乏飢餓之人解
衣與之時時上登名山喟然悲歎或入石室
中歡然獨笑時陳留大儒名士聞君盛德體
性沉美咸修詣焉君輒稱疾不見賓客漢侍
中蔡咸陳留高士亦頗知道聞君德行數徃
詣君輒解疾不欲見之父乃大怪怒責之督
切使出見之旣不得已遂出相見咸大發淸
談及論神仙之道變化之事君乃凝默内閉
斂神虛靜頷而和之一不答也是歲大旱斗
米千錢路多飢莩君乃傾財竭家以濟其困
陰行之人亦不知是君之慈施也對萬物如
臨赤子斯積善德仁愛之施矣後遇陳留黄
泰告君曰聞君好道陰德流行用思微妙誠
感於我是以相詣吾是中嶽仙人須林字子
玄也本衛人靈公末年生少好道德受學於
岑先生見授煉身消灾之道術後又遇仇公
公乃見教以服炁之法還神守魂之事吾行
之甚驗大得其益子少知還陽精髓不泄又
知導引服炁吞景咽漿不復須陰丹内術補
胎之益也然猶三蟲未壞三尸未死故導引
服炁不得其理可先服制蟲細丸以殺穀蟲
蟲有三名一名青古二名白姑三名血尸謂
之三蟲三蟲在内令人心煩滿意志不開所
思不固失食則飢悲愁感動精志不至仍以
飲食不節斷也雖復斷穀人體重滯奄奄淡
悶所夢非眞顚倒翻錯邪俗不除皆由此蟲
在内揺動五藏故也殺蟲之方如後
　　附子(五兩)麻子(七升)地黄六兩术(七兩)
　　茱萸根(大者七寸)桂(四兩)雲芝英(五兩)
凡七種先取菖蒲根煑濃作酒使清淳重美
一斗半以七種藥㕮咀内器中漬之亦可不
用㕮咀三宿乃出曝之令燥又取前酒汁漬
之三宿又出曝之須酒盡乃止曝令燥内鐵
臼中擣之下細簁令成粉取白蜜和之令可
丸以平旦東向初服二丸如小豆漸益一丸
乃可至十餘丸也治腹内絃實上炁心胷結
塞益肌膚令體輕有光華盡一劑則蟲死蟲
死則三尸枯三尸枯則自然落矣亦可數作
不限一劑也然後合四鎭丸加曾青黄精各
一兩以斷穀畢若導引服炁不得其理可先
服食衆草藥巨勝茯苓术桂天門冬黄連地
黄大黄桃糛及皮任擇焉雖服此藥以得其
力不得九轉神丹金液之道不能飛仙矣爲
可延年益壽亦辟其死也君按次爲之服食
术五年身生光澤徹視内見五臟乃就仙人
求飛仙要訣仙人曰藥有數種仙有數品有
乘雲駕龍白日升天與太極眞人爲友拜爲
仙宫之主其位可司眞公定元公太生公及
中黄大夫九氣丈人仙都公此皆上仙也或
爲仙卿大夫上仙之次也逰行五嶽或造太
清役使鬼神中仙也或受封一山緫領鬼神
或逰翔小有群集清虛之宫中仙之次也若
食穀不死日中無影下仙也或白日尸解過
死太陰然後乃仙下仙之次也我受涓子祕
要是中仙耳子名上金書當爲眞人我之道
非子非眞人所學也今以守三之一法靈妙
小有之書二百事傳子石菌朱柯若乾芝與
子服之吾道畢矣子可遠索師也君再拜受
教退而服神芝五年目視千里外日行五百
里遂巡行名山尋索仙人聞蒙山欒先生能
讀龍蹻經遂徃尋之遇衍門子於是授以龍
蹻經及三皇内文退登王屋山遇趙佗子受
芝圖十六首及五行祕符又遇黄先生受黄
素神方五帝六甲左右靈飛之書四十四訣
退登磻冡山遇上衛君受太素傳左乙混洞
東蒙之録右庾素文攝殺之律退登嵩高山
遇中央黄老君合會仙人在其上太室洞門
之内君頓頭再拜乞長生度世黄老君曰子
存洞房之内見白元君耶君對曰實存洞房
嘗見白元君黄老君曰子道未足矣未見無
英君也且復逰行受諸要訣當以上眞道經
授子矣見白元君下仙之事可壽三千年見
無英君乃爲眞也可壽一萬年矣君再拜受
教而退逰行天下名山大澤西登白空山遇
沙野帛先生受太清上經退登峨嵋山入空
洞金府遇甯先生受太丹陰書八稟十訣退
登岷山遇陰先生受九赤班符退登岐山遇
臧延甫受憂樂曲素訣辭乃登梁山遇淮南
子成受天關三圖乃退登牛首山遇張子房
受太清眞經乃退登九嶷山遇李伯陽受李
氏幽經乃逰登鐘山遇高丘子受金丹方二
十七首乃登鶴鳴山遇陽安君受金液丹經
九鼎神丹圖乃登猛山遇青精先生受黄素
傳乃登陸渾山潜入伊水洞室遇李子耳受
隱地八術乃登戎山遇趙伯玄受三元素語
乃登陽洛山遇㓜陽君受青要紫書三五順
行乃登霍山遇司命君受經命青圖上皇民
籍乃登烏鼠山遇墨翟子受紫度炎光内視
圖中經乃登曜名山遇太帝候夜神童受金
根之經乃登委羽山遇司馬季主受石精金
光藏景化形乃登大庭山遇劉子先受七變
神法乃登都廣建木遇谷希子受黄炁之法
太空之術陽精三道之要乃登桐栢山遇王
喬受素奏丹符乃登太華山遇南嶽赤松子
受上元眞君書乃登太冥山遇九老仙都君
受黄水月華四眞法乃登合黎山遇皇人受
八素眞經太上隱書乃登景山遇黄臺萬畢
先生受九眞中經乃登玄壟羽山遇玉童十
人九炁丈人得白羽紫盖服黄水月華法乃
到桑林登扶廣山遇青眞小童君受金書祕
字乃退南行朱火登丹陵山遇龔仲陽受仙
忌眞記乃西逰登空山見無英君而退洞房
中無英君處其左白元君處其右黄老君處
其中無英君服金精朱碧玉綾之袍光赤朝
霞流景耀天要太上靈炁之章佩九帝祛邪
之策戴翠上紫靈之冠盖太玄丹靈上元赤
子之祖父也左連青宫之炁炁灌萬神乃未
有天地先自虛空而生矣白元君服丹玉之
錦雲羅重袍白光内朱流景參天垂暉映神
玄黄徹虛要太上靈精之章佩玄元攝魔之
策戴招龍皂冠盖玉房雲庭上元赤子之父
右夾皓青之室朝運生者也中央黄老君是
太極四眞王之師老矣上攝九天中逰崑崙
黄闕來其外紫户在其内下與二君入洞房
圓三寸威儀具焉夫至思神見得爲眞人若
見白元君得爲下眞壽三千歲若見無英得
爲中眞壽萬歲若見黄老與天相傾上爲眞
人列名金臺君旣詣之乃再拜頓首乞與上
眞要訣黄老君曰可還視子洞房中君乃冥
目内視良乆果見洞房之中有二神人無英
白元君也被服狀如在空山中者黄老君笑
言曰微乎深哉子用意思之精也此白日升
天之道子還登常山授子上眞之道君乃還
常山石室中齋戒念道復積九十餘年中白
元君無英君黄老君遂使受之大洞眞經三
十九篇有玉童二十一人玉女二十一人皆
侍直燒香晝夜習之積十一年遂乘雲駕龍
白日升天上詣太微宫受書爲紫陽眞人佩
黄旄之節八威之策帶流金之鈴服自然之
衣食玉醴之𥹋飮金液之漿治葛衍山金庭
銅城所謂紫陽宫也紫陽有八眞人君處其
右一日三登崑崙一朝太微帝君以磻冢爲
紫陽别宫所謂洞庭潜宫也磻冡山有洞穴
潜行通王屋淸虛小有天亦潜通閬風也
　　　馬明生眞人傳
馬明生者齊國臨淄人也本姓和字君寶少
爲縣吏捕賊爲賊所傷遇太眞夫人適東嶽
見而憫之當時殆死良久忽見一女子年可
十六七服奇麗姿容絶世行步其傍問君寶
曰汝何傷血也君寶以實對夫人曰汝所傷
乃重刃關於肺五臟泄漏血凝絳府炁激腸
外此將死之急也不可復生如何君寶知是
神人叩頭求哀乞賜救護夫人於肘後筒中
出藥一丸大如小豆即令服之登時而愈血
絶瘡合無復慘痛君寶再拜跪曰家財不足
以謝不知何以奉答恩施惟當自展駑力以
報所受爾夫人曰汝必欲以謝我意亦可佳
可見隨去否君寶乃易名姓自號馬明生隨
夫人執役夫人入東嶽岱宗山峭壁石室之
中上下懸絶重巖深隱去地千餘丈石室中
有金牀玉几珍物奇瑋乃人跡所不能至處
也明生初但欲學金瘡方旣見其神仙來徃
乃知有不死之道旦夕供給掃灑不敢懈倦
夫人亦以鬼怪狼虎眩惑衆變試之明生神
情澄正終不恐懼又使明生他行别宿因以
好女於卧息之間調戲令接之明生心堅志
靜固無邪念夫人或行去十日五日還或一
月二十日輒見有仙人賓客乘龍駕鳳徃來
或有拜謁者眞仙彌日盈座客到輒令明生
出外别室或立致精細厨食肴果非常香酒
奇漿不覺而至不可目名或呼明生坐與之
同飲食又聞空中有琴瑟之音歌聲宛妙夫
人亦時自彈琴瑟有一弦五音並奏高玄響
激聞於數里衆鳥皆爲集於岫室之間徘徊
飛翔驅之不去蓋天人之樂自然之妙音也
夫人棲止常與明生同石室中而異榻爾幽
寂之所都惟二人或行去亦不道所徃之處
但見常有一白龍來迎夫人即著雲光繡袍
乘白龍而去袍上專是明月珠綴著衣縫帶
玉佩戴金華太玄之冠亦不見有從者旣還
即龍自去不知所在石室玉牀之上有紫錦
被褥緋羅之帳中有服玩之物瑰金凾英玄
黄羅列非世所有不能一一知其名也有兩
卷素書上題曰九天太上道經明生亦竟不
敢發舒視其文也惟供給掃灑守巖室而巳
至於玩服亦不敢竊窺之亦不敢有所請問
如此五年愈加勤肅輒不怠惰夫人歎而謂
之曰汝可謂眞可教也必能得道者也以子
俗人而不淫不慢恭仰靈炁而莫之廢雖欲
求死亦焉可得乎因以姓字本末告之曰我
名婉羅字勃遂事玄都太眞有子爲三天太
上府都官司直緫糾天曹事官秩比人間卿
佐也年少數委官逰逸虛廢事任有司奏劾
降主東嶽退眞王之編司鬼神之師五百年
一代其職因來視之勵其後使修守政事以
補其過我乆在人間今奉君王命又被太上
召不復得停念汝專謹故以相語欲教汝長
生之方延年之術而我所受服以太和自然
龍胎之體適可授三天眞人不可以教始學
之者固非汝所得聞矣縱或聞之亦必不能
用以持身也有安期先生曉金液丹法其方
祕要便可立用是九君太一之道白日升天
者矣安期明日來吾將以汝付囑之焉相隨
稍久其術必傳明日安期先生至乘駮駢著
緋衣戴遠逰冠帶玉珮及虎頭鞶囊視之可
年二十許潔白嚴整從六七僊人皆執節奉
衛見夫人揖之甚謹稱下官須臾設酒果厨
膳飮宴半日許夫人語明生曰吾不復得停
汝隨此君去勿憂念也我亦時時當徃視汝
因以五言詩二篇贈之可以相存明生流涕
而辭乃隨先生受九丹之道詩曰
　　　其一
暫捨墉城内命駕岱山阿仰瞻太淸闕雲樓
鬱嵯峨虛中有眞人來徃何紛葩鍊形保自
然俯仰食太和朝朝九天王夕館還西華流
精可飛騰吐納養青牙至藥非金石風生自
然歌上下淩景霄羽衣何娑婆五嶽非妾室
玄都是我家下看榮競子篤似蛙與蟆顧盼
塵濁中憂患自相羅苟未悟妙㫖安事於琢
磨禍湊由道泄宻愼福臻多
　　　其二
昔生崑陵宫共講天年延金液雖可遐未若
太和僊仰登冥靈臺虛想詠靈人忽遇扶桑
王九老仙都眞駕驂紫虬輦靈顔一何鮮啓
我尋長途邀我自然津告以鴻飛術受以玉
胎篇瓊膏凝玄炁素女爲我陳俯挹琳鳳腴
仰上飄三天雲綱立爾步五嶽可暫還玄都
安足遠蓬萊山脚間傳授相親愛結友爲天
人替即逰刑對禍必無愚賢祕則享無傾泄
則軀身顚
明生乃隨安期先生負笈西之女几北到圓
丘南至秦廬潜及青城九嶷周逰天下二十
年中勤苦備嘗安期乃曰子眞有仙骨何專
恭之甚耶吾所不及也遂授以太清金液神
丹方而告之曰子若未欲升天但先服半劑
與明生相别而去明生乃入華陰山依方合
金丹餌之半劑得仙而與俗人無異人莫識
其非凡漢靈帝時惟太傅胡廣知其有道嘗
訪明生以國祚大期問之明生初不對後亦
告焉無不驗者後人怪其不老遂復服金丹
半劑白日昇天臨去著詩三首以示將來漢
光和三年也詩曰
　　　其一
太和何乆長人命將不永噏如朝露晞奄忽
睡覺頃生生世所悟傷生由莫靜我將尋眞
人澄神挹容景盤桓崑陵宫玄都可馳騁涓
子牽我逰太眞來見省朝朝王母前夕歸鐘
嶽嶺仰採瓊瑶葩俯潄琳琅井千齡猶一刻
萬紀如電頃
　　　其二
天地自有常人命最險毳年若驚弦發時猶
輕矢逝雖有灼灼姿玉爲塵土穢林草無秋
耀緑葉豈終歲惜此繁茂摧哀彼寒霜厲有
存理必亡有興故有廢眞官戲玄津與物無
凝滯神沖紫霄内形棲山水際對虛忘有懷
逰目記容裔風塵將何來眞道故可大
　　　其三
濁塗諒爲歎世樂豈足預振褐掃塵遐飄飄
獨遠舉寥寥巖嶽際蕭蕭縱萬慮靈眞與我
逰落景乘鴻御朝乘雲輪來夕駕扶揺去嗷
嘈天地中囂聲安得附
　　　陰眞君傳(陰眞君自叙附)
陰長生者新野人漢和帝永元八年三月巳
丑立皇后陰氏即長生之曾孫也少處富貴
之門而不好榮位潜居隱身專務道術末聞
有馬明生得度世之道乃以入諸名山求之
到南陽太和山中得與相見乃執奴僕之役
親運履舄之勞明生不教以度世之法但旦
夕與之高談榮華當世之事治生園圃之業
十餘年長生未嘗懈怠同時有共事明生者
十二人皆怨恚歸去獨長生禮敬彌肅而明
生數因言語得失之際屢罵之長生乃和顔
悅心奉謝不及如此積二十年後清閑之日
明生問其所欲長生跽曰惟乞生爾今以糞
草之身委質天匠不敢有所汲汲憚於遲速
也明生哀其語乃告之曰子眞是能得道者
也乃將長生入青城山中煑黄土爲金以示
之立壇歃血即日以太清金液神丹授之欲
别去長生乃叩頭陳謝暫留仙駕拜辭曰弟
子少長豪樂希執卑遜尅身勵己若臨氷谷
不能弘道讃德宣暢妙味徒尸素壁立而老
耄及之是以心存生契捨世尋眞天賜嘉會
有幸遭遇自執箕箒二十二年心力莫植常
懼毁替筋力弱蒲簿微効靡騁恩養不酬夙
夜感慨告以更生頓受靈方是將灰之質蒙
延續之年炎林燋草惠膏澤之霑若絶炁以
其蘇息瞽闇開其視聽感荷殊戴非陋詞所
謝昔太歲庚辰聞先生與南嶽眞人洪崖君
雲成公瀛洲仙女數人共坐論傳授當委絹
之誓教授有交帶之盟應祭九老仙都九炁
丈人諸君禱祠受之大藥必行不祭而受爲
之不成弟子預在曲室嘗侍帷側亦具聞諸
仙起末得道之言說昔受丹節度矣先生今
日見諭不復陳此或非先生所授之不盡將
恐是弟子困窮爾馬明生慰諭之曰非有不
盡汝性耽玄味專炁而和靈官幽鑒以相察
矣不復煩委爲俗人之信耳於是長生入武
當山石室中合丹又服半劑不即升天而大
作黄金數萬斤以布施天下窮乏不問識與
不識周行天下與妻息相隨舉門皆壽後委
之入平都山白日升天臨去著書九篇云上
古仙者多矣不可具記而論但漢興已來高
士得仙者四十五人迨予爲六矣二十人見
尸解去餘者白日升天焉弟子丹陽葛洪字
稚川日嘗聞諺言有云不夜行則不知道上
有夜行人今不得仙者亦安知天下山林間
宻自有學道得仙者耶陰君已服神藥雖未
升天然方以嚴麗同聲相應便自與仙人相
尋求聞見故知此近世諸仙人之數爾而俗
人謂爲不然巳所不聞則謂之無有不亦悲
哉夫草澤閑士以隱逸得志經籍自娱不耀
文彩不揚名聲不修求友不營聞達猶不能
識之又況仙人亦何急令朝菌之徒知其所
云爲哉
陰眞君自叙
惟漢延光元年新野山之子受仙君神丹要
訣道成去世副之名山如有得者列爲眞人
行乎去來何爲俗間不死之道要在神丹行
炁導引俛仰屈伸服食草木可得小道不能
永度於世以至天仙子欲聞道此是要言積
學所致不爲有神上士爲之勉力加勤下愚
大笑以爲不然能知神丹乆視長存
　　　吴猛眞人傳
吴猛字世雲豫章人也性至孝小兒時在父
母膝下無驕慢色後得道海昏上僚路有大
蛇時或斷道以炁吸吞行人行旅爲絶猛與
弟子徃除蛇害蛇乃入藏深穴猛勑南昌杜
公追蛇蛇頭高數丈猛踏蛇尾沿背而以足
按頭弟子斫殺之猛云此蛇是蜀精蛇死則
杜毅滅矣果如言將軍王敦迎猛道過宫亭
廟神具官僚迎猛猛曰汝神王已盡不宜乆
居非據我不相問也神乃去至蜀見敦時多
疫病猛標浦水百步飲者皆愈日中請水者
將千人敦惡之於座收猛奄然失去大相檢
覆猛恐坐者多乃徐步於萬人之中還船天
地冥合乘風迅逝一宿至家弟子見兩龍負
船眼如甕大猛云敦踐人君之位命終此稔
其年敦死後太尉庾亮迎猛至武昌便歸自
言筭盡未至家五十里亡殯後疑化弟子開
棺不見其尸
　　　許遜眞人傳
許遜字敬之南昌人也少以射獵爲業一旦
入山射鹿鹿胎從弩箭瘡中出墮地鹿母䑛
其子未竟而死遜愴然感悟折弩而歸聞豫
章有孝道之士吴猛學道能通靈達聖歎我
縁薄未得識之於是旦夕遥禮拜猛乆而彌
勤巳鑒其心猛升仙去時語其子云吾去後
東南方有人姓許名遜應來吊汝汝當重看
之可以眞符授也至時遜果來吊其子以父
命將眞符傳遜奉修眞感有愈於猛
　　　許邁眞人傳
許邁字叔玄小名映丹陽句容人也世爲冑
族冠冕相承映緫角好道潜志幽契曾從郭
璞筮卦遇大壯之大有上六爻發璞謂映曰
君元吉自天宜學輕舉之道初師鮑靚受中
部之法及三皇天文一旦辭家徃而不返東
入臨安縣山中散髮去累改名遠逰服术黄
精漸得其益注心希微日夜無間數年之中
宻感玄虛太元眞人定録茅君降授上法遂
善於胎息内觀步斗隱逸每一感通將超越
雲漢後移臨海赤山遇王世龍趙道玄傳太
初映因師世龍受解束反行之道服玉液朝
腦精三年之中面有童顔臨應得道三官都
禁遣典柄侯周魴主非使者嚴白虎出丹簡
罪簿各執一通詰映諸愆如其無答便當執
也賴得龔㓜節李開林相助映甚怖懼强長
嘯叱咤而答曰大道無親唯善是與天地無
私隨德乃矜是以阪泉流血無違龍髯之舉
三苗丹野涿鹿絳草豈妨大聖靈化高通上
達耶吾七世祖許子阿者積仁藴德陰加鳥
獸遇凶荒疫癘之年百遺一口子阿散財拯
救自營方藥已死之命懸於子阿手得濟者
四百八人德墜我等應得仙者五人皆録字
青宫豈是爾輩所可豫乎言畢會司命君遣
中候李遵握鈴而至魴等笑而走即得度名
東宫爲地仙中品映第五弟謚小名穆官至
䕶軍長史散騎侍郞年七十二捨世尋仙能
通靈降眞先經患滿腹中結寒小便不利遇
西王母第二十七女號曰紫微夫人謂穆曰
此病冢訟之所致家又有怨鬼爲害可服术
自得豁然除去紫微夫人因作服术叙以傳
穆依方修合服十旬都愈眼明耳聰容貌日
少司命君授以飛步之道告穆曰淵奇體道
解幽達精虛中授物桑德順貞寛慈博採聞
道必行道遥飛步啓誠坦平策龍上超浮煙
三清寔眞仙之師友乃長里之先生必當封
牧鐘邑守伯仙京傳佐上德列書絳名穆第
二子虎牙耀頴玄根列景眞圖諸天仙人咸
謂爲寅獸白齒定録君所告服藥事多隱語
誌諸姓名曰鳳棲喬木素衣炳然履順思貞
凝心虛玄五公石腴彼體所便急宜服之可
以少顔三八合明次行玄眞解駕偃息可識
洞篇瓊刃應數適心高玄棲隱默沉正炁不
衰木散除疾是汝所宜次服䭀飯兼穀勿違
益髓除患肌膚充肥然後登山詠洞講微寅
獸白齒爾能見機遂得不死過度壬辰偃息
盛木玩報周書太極殖簡金書西華學服可
否自應靈符理契同歸神洞相求穆第三子
玉斧含眞淵嶷少有徽譽司徒辟掾不就隱
居茅山師楊羲受三天正法曲素鳳文後定
録君授其上道告玉斧曰斧欲學道當如穿
井井形愈深土愈難運出若不堅其心正其
行豈得見泉源耶又曰夫學道當專注精無
散念撥奢侈保沖泊寂焉如宻有所覩熙焉
若潜有所得始得道之門也猶未入道之室
也所謂知道爲易學道爲難者也若乃幽寂
沉味保和天眞耽正六府無視無聽此乃道
之易也即是不能爲之者所以爲難矣許侯
研之哉斧子瑩之哉年二十八超然登仙映
於東山與穆書曰吾自寄神炁收景東林沐
浴明丘乖我同生每東瞻滄流歎逝之迅西
盼雲崖哀興内發髣髴故鄉鬱何壘壘將欲
返身歸塗但矯足自抑爾於是靜心一思逸
憑靈虛登巖崎嶇引領仰玄眞志飛上逰空
竦眞始覺形非我質遂忘軀逐神矣浪心飈
外世務永絶足樂幽林外難一塞建志不倦
精誠無廢遂遇明師見授奇術請講新妙玉
音洞宻吐納平顔鍊形保骨沖炁夷泯無復
内外也但恨吾遭良師之太晚返滯性之不
早吾得道之狀艱辛情事定録眞君以當說
之矣崇賴成覆救濟之功天地不能踰也聞
弟遠造上法偶眞重幽心觀靈無炁陶太素
登七關之巍峨味三辰以積遷虛落霄表映
朗九玄此道高妙非吾徒所聞也亦由下挺
禀淺未由望也然高行者常戒在危殆得趣
者常險乎將失禍福之萌於斯而用道親於
勤神歸精感丹心待眞招之須臾若念慮百
端恊以營道雖騁百年亦無冀也三官急難
吾昔聞之在前七考之福旣已播之於後因
運乘易不亦速耶幾成而敗自己而作試枝
千端因邪而生矣爾想善功苦心勞形勤立
功德萬物芸芸亦何益哉斧子蕭蕭其可羨
也各不自悟當造此事斧獨何人享其高乎
師友之結得失所宗託景希眞在於此舉也
吾方棲神空岫廕形深林採汧谷之幽芝掇
丹草以成眞矣昔約道成當還脆信雖未通
徹粗有髣髴亦欲暫偃洞野看望墳塋不期
而徃冀暫見弟因縁簡略臨書增懷映報
　　　楊羲眞人傳
楊羲者不知何許人也仕𣈆簡文帝爲舍人
朝隱唯要人莫能識少好道服食精思遂能
進靈接眞屢降玄人茅君定録安九華等授
其道要西城王君又教服日月之精及思泥
丸絳宫鍊魂制魄滅三尸之法玄淸眞人謂
羲曰夫爲道當如射箭箭直徃不顧乃造堋
的操志入山惟徃勿疑乃獲至眞羲恭受勤
行得仙簡文後師羲得道
　　　鮑靚眞人傳
鮑靚字太玄陳留人也少有宻鑒洞於幽元
深心冥肆人莫之知按洞天記云靚及妹並
是先身七世祖李湛張慮者俱杜陵北鄉人
同在渭橋爲客舍居積行陰德好道希生故
福逮於靚等使易世變鍊改氏更生合爲天
倫根冑雖異德廕並同靚學明經術緯候師
左元放受中部法及三皇五嶽劾召之要行
之神驗能役使鬼神封山制魔𣈆太興元年
靚暫徃江東於蔣山北道見一人年可十六
七許好顔色俱行數里其人徐徐動足靚奔
馬不及巳漸而逺因問曰相觀行步必有道
者其人曰吾仙人陰長生也太上使到赤城
君有心故得見我爾靚即下馬拜問寒温未
及有所陳陰君曰此地復十年當交兵流血
計至蘇峻亂足十年也君慕道久矣吾相見
當得度爾仙法考得仙者尸解爲妙上尸解
用刀下尸解用竹木皆以神丹染筆書太上
太玄陰生符於刀刃左右須臾便滅所書者
而目死於牀上矣其眞身遁去勿復還家家
人謂刀是其人也用竹木如刀之法陰君乃
傳靚此道又與靚論𣈆室修短之期皆演一
爲十廣十爲百以表元帝託云推步所知不
言見陰君所說是陰君戒其然矣

雲笈七籤卷之一百六


















雲笈七籤卷之一百七甘七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳錄
　　　陶先生小傳(吴興謝瀹永明十年作)
先生諱弘景丹陽人也㓜標異操聰明多識
五經子史皆悉詳究善書得古今法不肯婚
宦以資營未立且薄逰下位爲宜都王侍讀
年二十餘便稍就服食遵行道要所得符文
妙法並是眞人遺跡於是業行漸進乃拂衣
止於茅山焉觀其神儀明秀盼睞有光形細
長項耳間嬌矯顯然異衆矣
　　　華陽隱居先生本起録(從子翊字木)
　　　　　(羽撰)
永明十年太歲巳卯謝詹事瀹先從吴興還
聞先生巳辭世入山甚懷嗟賞於路中仍爲
前傳雖未能究洽而粗舉大綱有似王右軍
作許先生傳翊從叔隱居先生諱弘景字通
明丹陽人也宅在白楊巷南岡之東宋初土
斷仍割秣陵縣西鄉之桐下里至今居之陶
氏本冀州平陽人帝堯陶唐之苗裔也堯治
冀州平陽故因居焉漢興有陶舍爲高祖右
司馬子青擢位至丞相十三世祖超漢末渡
江始居丹陽七世祖濬交州刺史璜之弟仕
吴爲鎭南將軍封句容侯食邑二千户與孫
皓俱降𣈆拜議郞散騎常侍尚書六世祖謨
濬第三子永嘉中爲東海王越司馬領屯軍
隨王出許昌因敗仍復過江爲大將軍王敦
參軍敦爲丞相轉軍諮祭酒後隨敦南下而
情懼禍及乃啓分屬籍禁錮積年晚起爲車
騎丞相參軍不就昇平四年卒始别葬白石
山之嶺贍湖北高祖毗有理識器幹高奇以
文被黜不肯逰宦州郡辟命並不就後板授
南安正佐亦不起元興三年卒曾祖興公多
才藝叵營産殖舉郡功曹察孝廉除廣𣈆縣
令義熙二年卒祖隆身長七尺五寸美姿狀
有氣力便鞍馬善騎射好學讀書善寫兼解
藥性常行拯救爲務行參徴南中郞軍事侍
從宋孝武伐逆有功封𣈆安侯除正佐固辭
顔峻恃寵就求宅以益佛寺弗與因辭官見
譖削爵徙廣州後被恩除南海酉平縣令後
監新會郡大明五年卒於彼父諱貞寶字國
重司徒建安王劉休仁辟爲侍郞遷南臺侍
御史除江下孝昌相亦閑騎射善藁𨽻書家
貧以寫經爲業一紙直價四十書體以羊欣
蕭思話法深解藥術博涉子史好文章美風
儀凡逰從與蕭思話王釗劉秉周旋多爲諸
貴勝所賞遇元徽四年冬御使膚庭通鄰國
之好甚得雅稱昇平元年還都具撰逰歷記
并詩數千字及所造文章等劉秉索看仍值
石頭事亡失無復别本不得傳世建元三年
於縣亡背喪還葬舊墓母東海郝夫人諱智
湛精心佛法及終有異焉先是貞寶携家隨
蕭之郢州孝建二年蕭亡其年九月母覺有
娠仍夢見一小青龍忽從身中出直東向而
昇天遂視之不見尾旣覺宻語比丘尼云弟
子必當生男兒應出非凡人而恐無後尼問
其故以所夢答尼云將出家又答審爾亦是
所願時年二十五其冬仍隨蕭部伍還都住
東府射堂前參佐廨中以孝建三年太歲丙
申四月三十日甲戌夜半先生誕焉是年乃
閏三月明日朔旦便是夏至母即沐浴而起
了無餘患先生四五歲便好書今猶有六歲
時書已方幅成就九歲十歲讀禮記尚書周
易春秋雜書等頗以屬文爲意年十一爲司
徒左長史王釗子昊博士十三父貽宅席卷
隨吏部尚書劉秉之淮南郡十五歸都寓憩
中外徐冑舍後仍立别宅從此不復還舊廬
十七乃冠常隨劉秉尹之丹陽郡得給帳下
食出入乘厩馬秉第二男俣少知名時爲司
徒祭酒俣雅好文籍與先生日夜搜尋未嘗
不共味而食同車而逰俣與江斆褚炫等俱
爲順帝四友故最以才學得名俣作宋德頌
連珠七警當世稱絶俣旣亡後文章皆零落
先生欲爲纂集竟不能得是歲昇明元年冬
先生年二十二隨劉丹陽入石頭城就袁粲
建事先生與韓賁糜淡同掌文檄及事敗城
潰即得奔出俣及第侅爲沙門以逃爲人所
獲建康獄死人莫敢視先生躬自收殯瘞葬
查硎舊墓營理都畢自此棄世尋山而止值
宋齊之際物情未安旣結劉宗常懷憂惕父
乃因紀僧眞求事高帝於新亭即蒙帳内驅
使二年正月沈攸之平從還東府公仍遣使
侍弟五息曅六息暠侍讀兼助公間管記事
先生時年二十三除巴陵王侍郞明年侍從
高祖登極還臺住殿内除太尉豫章王侍郞
先生云革運之際頗有微勤何處不容三兩
階級遂不拜又明年隨安成王出鎭石頭次
歲夏丁孝昌府君憂上郢奉迎冬還都安厝
世祖即位以振武將軍起侍宜都王侍讀齊
世侍讀任皆緫知記室手筆事選須有文才
者先生於吉凶内外儀禮表章爰及牋踈啓
牒莫不絶衆數王書佐典書皆承授以爲淮
格諸侍讀多有慙憚頗致讒嫉先生亦任之
不以介意年二十八服闋召拜左衛殿中將
軍頗鬱時望先生驚亦不解所以即告庾道
敏論諸屈滯庾爲面啓武帝帝云先帝昔親
命此官卿不知耶其何辭之庾告先生先生
喟然歎曰昔不受豫章王侍郞于今五年翻
爲此職驛馬非驥騄猶欲固辭庾切言之云
太元已來此官皆用名家裴松之從此轉員
外郞但問人才若官何所枉君恐爲爾誤我
事庾於時正被委任緫知諸王府事先生不
獲巳而拜矣年二十九清溪宫新成帝宴樂
之先生拜表獻頌又有伏曼容亦上賦於是
勑遣中書省舍人劉係宣㫖褒賛并勑豫舊
宫金石會于時上意欲刻此頌於石碑王儉
沮議而止時獻賦者五人惟以先生爲最將
欲遷擢會母憂去職尋授振武將軍起特賜
酒食省禄隨宜都王赴京帝欲幸武進宫先
生復作頌頌成而車駕事廢不復得奏云此
頌體制爽絶倍勝舊格三年還都方除奉朝
請拜竟怏怏與從兄書云昔仕宦應以體中
打斷必期四十左右作尚書郞出爲浙東一
好名縣粗得山水便投簪高邁宿昔之志謂
言指掌今年三十六矣方作奉朝請此頭顱
可知矣不如早去無自勞辱明年五月遂拜
表解職求託巖林青雲之志於斯始矣是歲
永明十一年壬申歲也先生初隱不欲辭省
出仍脫朝服掛神虎門鹿巾徑出東亭巳約
語左右曰勿令人知爾乃徃與王晏語别晏
云主上性至嚴治不許人作高奇事脫致忤
㫖坐貽罪咎便恐違卿此志詎可作先生嘿
思良乆答云余本徇志非爲名若有此慮奚
爲所宜於是即不詣省直上表陳誠詔賜帛
十疋燭二十鋌又别勑月給上茯苓五斤白
蜜二斗以供服餌先生旣遂命理舳東下衆
賓並餞於徴虜亭舉酒揮袂皆云江東比來
未有此事乃見今日爾於是止于句容之句
曲山先生云此山是金壇洞宫周迴百五十
里名曰華陽之天有三茅司命之府故名曰
茅山所以自稱華陽隱居亦猶士安之玄晏
稚川之抱朴凡絓人間書踈皆以此號代名
先善稽古訓詁七經大義備解而不好立義
異於先儒議論惟著紙不甚口談尤好五行
陰陽風角炁候太一遁甲星曆筭數山川地
里方國所産及醫方香藥分劑蟲鳥草木考
校名類莫不該悉善𨽻書不類常式别作一
家骨體勁媚琴棋騎射亦皆領括常言心中
恒如明鏡觸形遇物不覺有滯礙爲人少憂
慼無嫉競淡哀樂夷喜怒時有形於言迹者
云皆是欲顯事厲物了無歡愠於胷襟先生
以甲子乙丑丙寅三年之中就興世館主東
陽孫逰嶽咨禀道家符圖經法雖相承皆是
眞本而經歷模寫意所未愜者於是更愽訪
遠近以正之戊辰年始徃茅山便得楊許手
書眞跡欣然感激至庚午年又啓假東行浙
越處處尋求靈異至會稽大洪山謁居士婁
慧明又到餘姚太平山謁居士杜京産又到
始寧□山謁法師鍾義山又到始豐天臺山
謁諸僧標及諸處宿舊道士並得眞人遺跡
十餘卷逰歷山水二百餘日乃還爰及東陽
長山吴興天目山於潜臨海安固諸名山無
不畢踐身本輕捷登陟無艱贍卹寒棲拯救
危急救療疾恙朝夕無倦其别有陰恩宻惠
人莫得知之雖惜人書隨誤治定在人間製
述甚多了不存録謹條先生所撰記世道書
名目如左
學苑十秩百卷(此一書先生常云群書舛雜)
(欲採一事不可徧檢乃鈔撰古今要用以類)
(相從爲一百五十條名爲學苑比於皇覽十)
(倍該備近賜翊語吾無復此暇汝可踵成之)
(此書若畢於學問手筆家無復他尋之勞矣)
孝經論語集注并自立意共一秩(十二卷三)
禮序共一卷(并自注)注尚書毛詩序共一卷
(左傳已有劉寔賀道養注易略例即是易序)
(不假復注)老子内外集注四卷(并自立意)三
國志讃述一卷抱朴子注二十卷世語闕字
二卷(依陸文更以意造世語所闕者)續臨川
康王世說二卷太公孫吴書略注二卷古今
州郡記三卷(并造西域圖一張)帝王年曆五
卷(起三皇至汲家竹書爲正檢五十家書曆)
(異同共撰之也)眞儀集三卷玉匱記三卷說
(名山福地事)七曜新舊術二卷占筮略要一
卷(有十三法)風雨水旱飢疫占要一卷(有十)
(法)筭數藝術雜事一卷舉百事吉凶曆一卷
本草經注七卷肘後百一方三卷(增補葛氏)
効驗施用藥方五卷(此二十四種並世用所)
(撰目書又作相書序述異記序如此等並在)
(集中)登眞隱訣三秩(二十四卷此一訣皆是)
(修行上眞道經要妙祕事不以出世)眞誥一
秩七卷(此一誥並是𣈆興寧中衆眞降授楊)
(許手書遺迹顧居士己撰多有漏謬更詮次)
(叙注之爾不出外聞夢)記一卷此一(記先生)
(自記所夢徴想事不以示人)合丹藥諸法式
節度一卷集金丹藥白要方一卷服雲母諸
石藥消化三十六水法一卷服草木雜藥法
一卷斷穀祕方一卷靈方祕奧一卷消除三
尸諸要法一卷撰集服炁導引法一卷集人
間諸却灾患法一卷(此九種所撰集道書自)
(先生凡所撰集皆卷多細書大卷貪易提録)
(若大書皆得數四又有圖象雜記甚多未得)
(一二盡知盡見也)
又作渾天象高三尺許地居中央天轉而地
不動二十八宿度數七曜行道昏明中星見
伏早晩以機轉之悉與天相會云此修道所
須非但史官家用又欲因流水作自然漏刻
使十二時輪轉循環不須守視而患山澗水
易生苔垢參差不定是故未立先生形細身
長七尺二寸腰止圍二尺六寸薄皮膚露筋
骨青白色長頭面踈眉目鼻小而平直長額
聳耳左耳内輪有大黑誌如豆耳兩孔裏各
有十餘大毛出外二三寸方頥秃鬢露顙少
鬚髮右肩上有一紫誌如兩錢大右股内有
數十細黑子多作七星形起正方如鐵槍脚
眼中常見有異光象左右各類未嘗言其狀
聞人說小來本神儀端潔十五巳上彌爲美
茂每出路人多歎羨雖冬月行常執扇自障
年二十九時於石頭城忽得病不知人事而
不服藥不飲食經七日乃豁然自差說多有
所覩見事從此容色瘦瘁言音亦跌宕闡緩
遂至今不得復常音響本清正大小稱形言
詞率易無姿製行步舉動翩翩輕利顔儀和
明不嚴毅小大見之皆樂悅附而自令人畏
服門徒胥附承奉低肅有如宫庭小來與人
有隔數歲便不與人共甌筯飲食及長逰處
宿息常自然安置性不嘲調世中戲謔一切
不爲爲人强精魂夜行獨宿無所疑畏一生
不識魘入山以來巾褐未嘗離體
　　　梁茅山貞白先生傳(唐李渤撰)
吴荆牧陶濬七代孫名弘景字通明丹陽秣
陵人也初娠母夢日精在懷并二天人降(手)
執香爐覺語左右曰當孕男子非凡人亦恐
無後及生標異㓜而聰識成而博達因讀神
仙傳便有乘雲馭龍之志年十七與江斆褚
炫劉俣爲宋昇明四友仕齊歷數王侍讀皆
緫記室牋踈精麗爲時所重師法及清溪宫
成獻頌宣㫖褒賛無欲刻石王儉議異乃止
年二十餘服道後就興世館孫先生諮禀經
法精行道要殆通幽洞微轉奉朝請乃拜表
解職答詔優歎賜與甚厚公卿祖之徴虜亭
供帳甚盛咸云自齊巳來未有斯事遂入茅
山又得楊許眞書遂登巖造靜自稱華陽隱
居書踈亦如此代名特愛松風庭院皆植每
聞其響便欣然爲樂至明帝欲迎徃蔣山懇
辭得止然勑命餉賚恒爲煩劇乃造三層樓
先生居其上弟子居中接賓於其下令一小
堅傳度而已潜光隱曜内修祕宻深誠所詣
遠屬霞人可謂感而遂通者也身長七尺八
寸爲性圓通謙謹心如明鏡遇物斯應少憂
戚無嫉競滅喜怒澹哀樂或有形於言迹者
是顯事厲物深慕張良之爲人率任輕虛飄
飄然恒有雲間器其所修爲皆自得於心非
傍識能及尤長於銓正僞謬地理曆筭文不
空發成即爲體造渾天儀轉之與天相會其
纂眞誥隱訣注老子等書二百餘卷至永元
二年深託向晦及梁武帝革命議國號未定
先生乃引諸讖記梁是應運之符又擇郊禪
日靈驗昭著勑使入山宣㫖酬謝帝旣早與
之逰自此之後動靜必報先生旣得祕訣以
爲神丹可成恒苦無藥帝皆給之又手勑咨
迓先生畫兩牛一牛散放於水草之間二牛
著金籠頭有人執繩以杖驅之帝笑曰此人
無所求欲効曳尾龜豈有可致之理時有大
事無不前巳奏陳時人謂爲山中宰相以大
通初獻刀二一名善勝二名成勝爲佳寶梁
帝金樓子云於隱士重陶貞白士大夫重周
弘正其於義理精博無窮亦一時名士也先
生常作詩云夷甫任散誕平叔坐談空不言
朝陽殿化作單于宫其時人事競談玄理不
習武事侯景之難並如所言大同二年告化
時年八十五顔色不變屈伸如常屋中香氣
積日不散詔贈中散大夫謚曰貞白先生仍
遣舍人監護喪事(馬樞得道傳云授蓬萊仙)
監弟子數十人唯王遠知陸逸沖稱上足焉
雲笈七籤卷之一百七















雲笈七籤卷之一百八甘八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　列仙傳
　　　赤松子
赤松子者神農時雨師服水玉以教神農能
入火自燒至崑崙山上常止西王母石室中
隨風雨上下炎帝少女追之亦得仙俱去至
高辛時復爲雨師今之雨師本是焉
　　　甯封子
甯封子者黄帝時人也世傳爲黄帝陶正有
人遇之爲其掌火能出五色煙久則以教封
子封子積火自燒而隨煙炁上下視其灰燼
猶有其骨時人共葬於寧北山中故謂之寧
封子焉
　　　馬師皇
馬師皇者黄帝時馬醫也知馬形氣死生之
診理之輒愈後有龍下向之垂耳張口師皇
曰此龍有病知我能理乃鍼其唇下口中以
甘草湯飮之而愈後數有疾龍出其陂告而
治之一旦龍負而去
　　　赤將子輿
赤將子輿者黄帝時人不食五穀而噉百草
花至堯時爲木工能隨風雨上下時於市中
貨繳亦謂之繳父
　　　偓佺
偓佺者槐山採藥父也好食松實形體生毛
長數寸兩目更方能飛行逐走馬以松子遺
堯堯不暇服也松者簡松也時人受服者皆
至二三百歲焉
　　　容成公
容成公者自稱黄帝之師見周穆王能善補
導之事取精於玄牝其要谷神不死守生養
精炁者髮白復黑齒墮更生事與老子同亦
云老子師
　　　方回
方回堯時隱人也堯聘以爲閭士鍊食雲母
粉亦與人民之有病者隱於五柞山中夏啓
末爲宫士爲人所劫閉之室中從求道回化
而得去更以方回印封其户時人言得回一
圓泥塗門户終不可開
　　　涓子
涓子齊人好餌术接食其精至三百年乃見
於齊著天地人經四十八篇後釣於荷澤得
鯉腹中有符隱於宕山能制風雨受伯陽丸
僊法淮南王安少得其文不能解其㫖也其
琴心三篇有條理焉
　　　嘯父
嘯父冀州人少在西周市上補履數十年人
不知也後奇其不老好事者造求其術不能
得唯梁母得其作火法臨上三亮山與梁母
别列數十火而昇天西邑多奉祀之焉
　　　師門
師門者嘯父弟子也亦能使火食桃李葩爲
夏孔甲龍師孔甲不能順其心意殺而埋之
野外一旦風雨迎之訖則山木皆焚孔甲祀
而禱之還而道死
　　　務光
務光夏時人耳長七寸好琴服蒲韭根湯伐
桀因光而謀光曰非吾事也湯曰孰可曰吾
不知也湯曰伊尹何如曰强力忍垢吾不知
也湯旣克桀以天下讓於光曰智者謀之武
者遂之仁者居之古之道也吾子胡不遂之
請相吾子光辭曰廢上非義也殺人非仁也
人犯其難我享其利非廉也吾聞非義不受
其禄無道之世不踐其位況於尊我我不忍
也遂負石自沈蓼水巳而自匿後四百餘歲
至武丁時復見武丁欲以爲相不從武丁以
輿迎而從逼不以禮遂投河浮山後逰尚父
山
　　　仇生
仇生者不知何許人湯時爲木正三十餘年
而更壯皆知其壽人也咸共師奉之其人云
常食松脂在尸鄉北山上自作石室至周武
王幸其室祠之
　　　邛䟽
卭䟽者周封史也能行炁鍊形煑石髓而服
之謂之石鐘乳至數百年徃來入太室山中
有卧石牀枕焉
　　　馬丹
馬丹者𣈆狄人也當文侯時爲大夫至獻公
時復爲幕正獻公滅狄殺恭太子丹去至趙
宣子時乘安車入𣈆都候諸大夫靈公欲仕
之逼不以禮有迅風發屋丹入迴風中而去
北方人尊而祠之
　　　陸通
陸通者云楚狂接輿也好養生食橐盧木實
及蕪菁子逰諸名山在蜀峨嵋山上人世世
見之歷數百年也
　　　葛由
葛由者羌人也周成王時好刻木羊賣之一
旦騎羊而入蜀蜀中王侯貴人追之上綏山
綏山在峨嵋山西南高無極也隨之者不復
還皆得仙道故里諺曰若得綏山一桃雖不
得仙亦足以豪山下立祠數十處也
　　　琴高
琴高趙人能鼓琴爲宋康王舍人行涓彭之
術浮逰冀州涿郡間二百餘年後辭入涿水
取龍子與諸弟子期期日皆齋潔待於水傍
設祀果乘赤鯉來坐祠中且有萬人觀之留
一月復入水去(一本涿作碭)
　　　寇先生
寇先生者宋人也釣魚爲業居睢水傍百餘
年得魚或放或賣或食常著冠帶好種荔食
其葩實焉宋景公問其道不告即殺之數十
年踞宋城門鼓琴數十日而去宋人家家奉
祀焉
　　　安期生
安期生者琅琊阜鄉人賣藥於東海邊時人
皆言千歲翁秦始皇東逰請見與語三日三
夜賜金璧度數千萬出於阜鄉亭皆置去留
書以赤玉舄一绩爲報曰後千年求我於蓬
萊下始皇即遣使者徐市廬生等數百人入
海未至蓬萊山輒逢風波而還立祠阜鄉亭
海邊數十處也
　　　桂父
桂父者象林人也時黑而時白時黄而時赤
南海人見而尊事之常服桂及葵以龜腦和
之千丸用十斤桂累世見之今荆州之南尚
有桂丸焉
　　　瑕丘仲
瑕丘仲寧人也賣藥於寧百餘年人以爲壽
而因地動舍壞仲及里中數十家屋臨水皆
敗仲死民或取仲尸棄水中收其藥賣之仲
被裘而從詣之取藥棄仲者懼叩頭求哀仲
曰非恨汝使人知我爾吾去矣後爲夫餘胡
王驛使復來至寧北方謂之謫仙人
　　　酒客
酒客梁市上酒家人也作酒常美售日得萬
錢有過而逐之主人酒常酢敗貧窮梁市中
賈人多以女妻而迎之或去或來後百餘歲
來爲梁丞使民益種芋萊三年當大飢果如
其言梁民不死後五年解印綬去莫知所終
焉
　　　任光
任光上蔡人善餌丹賣於都里間積八十九
年乃知是故時任光也稱說如故後數十年
間頃後長老識之趙簡子聘與俱歸常在栢
梯山上三世不知所在𣈆人常服其丹矣
　　　祝鷄翁
祝鷄翁洛人居尸鄉北山下養鷄百餘年鷄
皆有名字千餘頭暮棲樹上晝放散之欲引
呼名即種别而至賣鷄及子得千餘萬輙置
錢去之吴作養魚池後昇吴山白鶴孔雀數
百常止其傍矣
　　　朱仲
朱仲會稽人常於市上販珠高后時下書募
三寸珠仲讀(音同/御名)書笑曰眞值汝矣齎三寸
珠詣闕上書珠好過度即賜五百金魯元公
主復私以七百金從仲求珠仲獻四寸珠送
至闕即去下書會稽徴聘不知所在景帝時
復來獻三寸珠數十枚輒去不知所之云
　　　脩羊公
脩羊公魏人華陰山石室中有懸石榻卧其
上石盡穿䧟略不動時取黄精食之後以道
于景帝禮之使止王邸中數歲道不可得有
詔問公何日發語未訖牀上化爲白石羊題
其脇曰脩羊公謝天子後置石羊於通靈臺
上羊後復去不知所在
　　　稷丘君
稷丘君者太山下道士武帝時以道術受賞
賜髮白再黑齒落更生後罷去上東巡太山
君乃冠章甫衣黄衣擁琴來迎拜武帝曰陛
下勿上必傷足指及數里左足指果折上諱
之但祠而還爲君立祠復百户使承奉之
　　　崔文子
崔文子太山人世好黄老事居潜山下後作
黄老丸成石父祠賣藥都市自言三百歲後
有疫炁民死者萬計長吏告之請救文擁朱
旛繫黄散以循民間飮散者即愈所愈計萬
後去蜀賣黄藥故世寶崔文赤丸散實近於
神焉
　　　赤須子
赤須子酆人也酆中傳世見之云秦穆公主
魚吏也數言酆界灾害水旱十不失一臣向
迎而師之從受業以長好食松實天門冬石
脂齒落更生髮白還黑服霞絶粒後徃吴山
下十餘年莫知所之
　　　犢子
犢子鄴人也少在黑山採松子茯苓餌而服
之且數百年時壯時老時美時醜乃知是仙
人也常過酤酒於陽都家都女者眉生而連
耳細而長衆以爲異皆言此天人也會犢子
牽一黄犢來過都女悅之遂相奉侍都女隨
犢子出取桃李一宿而返皆連兜甘美邑中
隨伺逐之出門共牽犢耳而走不能追也旦
復在市中數十年乃去見磻山下冬賣桃李
也
　　　騎龍鳴
騎龍鳴者渾亭人年二十於池中求得龍子
狀如守宫者十餘頭養食結草廬而守之龍
長大稍稍去後五十餘年水壞其廬而去一
旦騎龍來至渾亭下語云我馮伯昌孫也此
間人不去五百里必當死不信之者以爲妖
言至八月果水至死者萬計
　　　主柱
主柱不知何所人與道士共上宕山言此有
丹砂可得數萬斤宕長吏知而上山封之砂
流出飛如火乃聽柱取爲邑令章君明餌砂
三年得神砂飛雪服之五年能飛行與柱俱
去矣
　　　鹿皮翁
鹿皮翁菑川人也少爲府小吏工木精巧舉
手能成器械岑山上有神泉人不能至小吏
白府君請木工斤斧三十人作轉輪懸閣意
思橫生數十日梯道四間成上其巓作祠舍
留止其傍絶其二間以自固食芝草飲神泉
且七十年菑水來三下呼宗族家室得六十
餘人令上山半水盡漂一郡没者萬計小吏
乃辭遣宗家令下山著鹿皮衣遂去復上閣
後百餘年下賣藥於市
　　　昌容
昌容常山道人自稱湯王女食蓬蔂根徃來
上下見之者二百餘年顔色如二十許人能
致紫草貨與染家得錢以遺孤寡歷世而然
奉祠者萬計也
　　　溪父
溪父南郡甗人居山間有仙人常止其家從
買瓜教之鍊瓜子與桂附枳實共藏而對分
食之二十餘年能飛走昇山入水後百餘年
絶居山頂呼溪下父老與道生時事也
　　　山圖
山圖隴西人少好乘馬馬踏之折脚山中道
人教以雌黄當歸羌活獨活苦參散服之一
歲而不嗜食病愈身輕追道士問之自言五
嶽使之名山採藥能隨吾使汝不死山圖追
隨之六十餘年一旦歸來行母服於家期年
復去莫知所之
　　　谷春
谷春櫟陽人成帝時爲郞疫死而尸不冷家
發喪行服猶不敢下釘三年更著冠幘坐縣
門上邑中人大驚家人迎之不肯歸發棺有
衣無尸留門上三宿去之長安止横門上人
知追迎之復去之太白山立祠於山上時來
至其祠中止宿焉
　　　陰生
陰生長安渭橋下乞兒常止於市中乞市人
厭苦以糞洒之旋復見身中衣不污如故長
吏知之試收繫著桎梏而續在市中乞又試
欲殺之乃去洒者之家室自壞殺十餘人故
長安謡曰見乞兒與美酒以免破屋之咎
　　　子主
子主者楚語而細音不知何所人也詣江都
王自言寧先生雇我作客三百年不得作直
以爲狂人也問先生所在云在龍眉山上王
遣吏將上龍眉山巔見寧先生毛身廣耳被
髮鼓琴主見之叩頭吏致王命先生曰此主
吾比舍九世孫且念汝家當暴死女子三人
勿預吾事語竟犬風發吏走下山比歸宮中
相殺三人王遣三牲立祠焉
　　　陶安公
陶安公六安鑄冶師數行火火一旦散上行
紫色衝天安公伏治下求哀須臾朱雀止冶
上曰安公安公冶與天通七月七日迎汝赤
龍至期赤龍到大雨而公騎之東南上一城
邑數萬人衆共送視之皆與辭决也
　　　赤斧
赤斧者巴戎人爲碧鷄祠主簿能作水澒煉
丹與硝石服之三十年反如童子毛髮生皆
赤後數十年上華山取禹餘糧餌賣之於蒼
梧滇江間累世傳見之手掌中有赤斧焉
　　　呼子先
呼子先漢中闕下卜師老壽百餘歲臨去呼
酒家老嫗曰急裝當與嫗共應中陵王夜有
仙人持二茅狗來至呼子先子先持一與酒
家嫗得而騎之乃龍也上華陰山常於山上
大呼言子先酒家母在此矣
　　　負局先生
負局先生不知何許人語似燕代間人常負
磨鏡局循吴市中衒磨鏡一錢因磨之輙問
主人得無有疾苦者輒出紫丸藥以貽之得
莫不愈如此數十年後大疫病家至户到與
藥活者萬計不取一錢吴人乃知其眞人也
後上吴山絶崖頭懸藥下與人將欲去時語
下人曰吾還蓬萊山爲汝曹下神水崖頭一
旦有水白色流從石間來下服之多愈疾立
祠十餘處
　　　阮丘
阮丘睢山上道士衣裘披髮耳長七寸口中
無齒日行四百里於山中種蓊薤百餘年人
不知時下賣藥廣陽人朱璜有毒瘕疾丘與
七物藥服之而去三尸後與璜俱入浮陽山
朱璜發明之乃知是神人也地動山崩道絶
豫戒於人世共禀奉祠之
　　　陵陽子眀
陵陽子明銍鄕人好釣魚於旋溪獲得白龍
子明懼解釣拜而放之後得白魚腹中有書
教子明服食之法子明遂上黄山採五石脂
沸水而服之三年龍來迎去止陵陽山上百
餘年山去地千餘丈大呼下人令上山半所
言谿中子安當來問子明釣車在否後二十
餘年子安死人取葬著山中有黄鶴來棲其
冢邊樹上鳴呼子安
　　　邗子
邗子自言蜀人好放犬知相犬犬走入山穴
邗子隨入十餘宿行度數百里上出山頭上
有臺殿宫府青松森然仙吏侍衛甚嚴見故
婦主洗魚與邗符一函使還與成都令喬君
君發函有魚子也著池中養之一年皆爲龍
邗復送符還山上犬色更赤有長翰常隨邗
徃來百餘年遂留止山上時下來護其宗族
蜀人立祠於穴口常有鼓吹傳呼聲西南數
十里共奉祠焉
　　　木羽
木羽鉅鹿南和平鄕人母貧賤主助産嘗探
産婦兒生便開目視母大笑母怖懼夜夢見
大冠赤幘守兒言此司命君也當報汝恩使
汝子木羽得仙母陰信識之後母生兒字爲
木羽所採兒生年十五夜有車馬來迎去遂
過母家呼木羽爲我御來遂俱去後二十餘
年鸛雀旦旦以銜二尺魚著母户上母匿不
道而賣其魚三十年乃發云母至百年乃終
　　　玄俗
玄俗稱河間人服巴英賣藥都市七丸一錢
善治百病河間王患瘕買藥服之下蛇十餘
頭問藥意俗曰王瘕乃六世餘殃下墮情非
王之所招王嘗放乳鹿麟母也仁心感天故
遭俗爾王家老舍人自言父世見俗俗之身
無影王乃呼著日中看實無影王以女娉之
俗夜亡去後人見於常山下
雲笈七籤卷之一百八
雲笈七籤卷之一百九甘九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　神仙傳
　　　廣成子
廣成子者古之仙人也居崆峒之山石室之
中黄帝聞而造焉曰敢問至道之要廣成子
曰爾治天下雲不待族而雨木不待黄而落
奚足以語至道哉黄帝退而閑居三月復徃
見之膝行而前再拜請問治身之道答曰至
道之精杳杳冥冥無視無聽抱神以靜形將
自正必靜必清無勞爾形無揺爾精乃可長
生愼内閉外多知爲敗我守其一而處其和
故千二百年而未嘗衰老得吾道者上爲皇
失吾道者下爲土予將去汝入無窮之間逰
無極之野與日月齊光與天地爲常人其盡
死而我獨存焉
　　　若士
若士者古之仙人也莫知其姓名燕人盧敖
者以秦時逰乎北海經乎太陰入乎玄闕至
於蒙穀之山而見若士焉其爲人也深目而
玄準鳶肩而脩頸豐上而殺下欣欣然方迎
風而儛顧見盧敖因遯逃乎碑下盧仍而視
之方踡龜殻而食蟹蛤盧敖乃與之語曰唯
以敖焉背羣離黨窮觀六合之外㓜而好逰
長生而不渝周行四極唯此極之未窺今覩
夫子於此殆可與敖爲友乎若士淡然而笑
曰嘻子中州之民不宜遠而至此此猶光乎
日月而載乎列星比乎不名之地猶㝔奥也
昔我南逰乎𣶈濔之野北息乎沉嘿之鄉西
窮窈冥之室東貫鴻洞之光其下無地其上
無天視焉無見聽焉無聞其外猶有沃沃之
汜其行一舉而千萬餘里吾猶未之能究也
今子逰始至於此乃語窮觀豈不陋哉然子
處矣吾與汗漫期於九陔之上不可以久駐
乃舉臂竦身遂入雲中盧敖仰而視之不見
乃止恍惚若有所喪也敖曰吾比夫子也猶
黄鵠之與壤蟲也終日行不離咫尺而自以
爲之遠不亦悲哉
　　　沈文泰
沈文泰者九嶷人也得紅泉神丹去土符還
年益命之道服之有効欲之崑崙留安息二
千餘年以傳李文淵曰土符不去服藥行道
無益也文淵遂受祕要後亦昇仙今以竹根
汁煑丹及黄白去三尸法出此二人矣
　　　皇初平
皇初平者丹溪人也年十五家使牧羊有道
士見其良謹將至金華山石室之中四十餘
年翛然下復念家其兄初起行索初平歷年
不得後見市中有一道士善易而問之曰吾
弟牧羊失之四十餘年不知存亡之在願君
與占之道士曰昔見金華山中有一皇初平
非君弟乎初起聞之驚喜即隨道士去求弟
果得相見悲喜語畢兄問初平曰牧羊何在
答曰近在山東初起徃視之杳無所見但有
白石壘壘復謂弟曰山東無羊也初平曰羊
在耳兄自不見兄與初平偕徃尋之初平言
叱叱羊起於是白石皆起成羊數萬頭兄曰
我弟獨得神仙道如此可學否弟曰唯唯好
道便得耳初起於是便捨妻兒留就初平共
服松栢茯苓至萬曰坐在立亡日中無影顔
有童子之色乃俱還鄕里親戚死方略盡乃
復還去臨行以方教南伯逢易姓爲赤松子
也初起改字爲魯班初平改字爲松子其後
服此藥成仙者其有數十人
　　　沈建
沈建者丹陽人也世爲長吏而建獨好道不
肯仕宦學導引服食之術還年却老之法又
能理病病無輕困見建者愈奉之者數千家
每遠行寄奴侍三五人驢一頭羊數十口各
與藥一丸謂主人曰但累屋舍不煩飲食也
便辭去主人大怪之云此君所寄奴畜十五
餘曰並不留寸資當如何建去之後主人飲
食奴侍奴聞食氣皆吐逆不視又以草與驢
羊亦避去不食更欲抵觸人主人乃驚異之
後百餘日而奴侍身體光澤異於食時驢羊
俱肥沈建三年乃返各復以一丸藥與奴侍
驢羊乃還飲食如故建遂斷穀不食能舉身
飛行或去或還如此三百餘年乃絶迹不知
所在也
　　　華子期
華子期者淮南人也師角里先生受山隱靈
寶方一曰伊洛飛龜秩二曰白禹正機三曰
平衡按合服之日以還少一日能行五百里
能舉千斤一歲十易皮後乃得仙去
　　　魏伯陽
魏伯陽者吴人也高門之子而性好道術不
肯仕宦閑居養性時人莫知其所從來謂之
治民養身而已入山作神丹將三弟子知兩
弟子心不盡誠丹成乃誡之曰金丹雖成當
先試之飼於白犬犬即能飛者人可服之若
犬死者即不可服也伯陽入山時將一白犬
自隨又丹轉數未足和合未至自有毒丹毒
丹服之皆暫死伯陽故便以毒丹與白犬食
之犬即死伯陽乃復問諸弟子曰作丹恐不
成今成而與犬食犬又死恐是未得神明之
意服之恐復如犬爲之奈何弟子曰先生當
服之否伯陽曰吾背違世路委家入山不得
仙道吾亦恥復歸死之與生吾當服之耳伯
陽便服丹丹入口即死弟子相顧謂曰所以
作丹者欲求長生耳而服之即死當奈此何
惟一弟子曰師非凡人也服丹而死得無有
意邪又服之丹入口復死餘二弟子乃相謂
曰作丹求長生耳今服丹即死當用此何爲
若不服此自可得數十年在世間活也遂不
服乃共出山欲爲伯陽及死弟子求棺木殯
具二人去後伯陽即起將服丹弟子姓虞及
白犬而去逢入山伐薪人作手書與鄕里人
寄謝二弟子弟子見書始大懊惱伯陽作參
同契五相類凡二卷其說如似解釋周易其
實假借爻象以論作丹之意而儒者不知神
仙之事多作陰陽注之殊失其奥㫖矣
　　　沈羲
沈羲者吴郡人也學道於蜀中但能消災除
病救濟百姓不知服食藥物功德感天天神
識之羲與妻賈氏共載詣子婦卓孔家還道
逢白鹿車一乘青龍車一乘白虎車一乘從
騎數十人皆朱衣仗矛帶劒輝赫滿道問羲
曰君是道士沈羲否羲愕然不知何等答曰
是也何以問之騎曰羲有功於民心不忘道
從生以來履行無過受命不長壽將盡矣黄
老命遣仙官下來迎之侍郞簿延白鹿車是
也度世君司馬生青龍車是也送迎使者徐
福白虎車是也須臾有三仙人著羽衣持節
以白玉板青玉界丹玉字授羲羲不能讀遂
載昇天爾時道間耕鋤人皆共見之不知何
等須臾大霧霧解失其所在但見羲所乘車
牛在田中食苗或有識是羲車牛以語羲家
弟子數百人恐是邪魅將羲入山谷間乃分
布於百里之内求之不得後四百餘年求還
鄉里推求得數十世孫名懷懷喜曰聞先人
相傳有祖仙人仙人今來留數十日說初上
天時云不見天帝但見老君老君東向坐左
右敕羲不得謝但嘿坐而已宫殿鬱鬱有如
雲氣五色玄黄不可名字侍從數百多女少
男庭中有珠玉之樹衆芝叢生龍虎辟邪逰
戲其間但聞琅琅如銅鐵聲不可知測四壁
習習有符書著之老君身形長一丈被髮文
衣身體有光須臾數變玉女持金案玉盃盛
藥賜羲曰此是神丹飲者不死夫妻各得一
刀圭吿言飲畢拜而不謝服藥後賜棗二枚
大如鷄子脯五寸遣羲去曰汝還民間治百
姓之疾病者若欲來上界書此符懸之竿杪
吾當迎汝乃以一符及仙方一首賜羲義奄
忽如睡己在地上今多得符者矣
　　　李八百
李八百者蜀人也莫知其名歷世見之時人
計之已八百歲因名云李八百或隱山林或
居鄽市知唐公房有志而不遇明師欲教授
之乃先徃試之爲公房作傭客公房乃不知
仙人也八百驅使任意過於他人公房甚愛
之後八百詐爲病困劣欲卒公房乃命醫合
藥費用數十萬錢不以爲損憂念之意形於
顔色八百又轉作惡瘡周遍身體潰爛臭濁
不可近也公房乃流涕曰汝爲吾家勤苦歷
年而得篤疾吾甚要汝得愈無所吝惜而今
正爾當奈汝何八百曰吾瘡可愈須得人舐
之公房令三婢舐之八百又曰婢舐不能使
疾愈若得君舐應愈耳公房即自舐之八百
言君舐復不能使吾愈若得君妻舐之當差
公房乃復使妻舐之八百曰吾瘡己差欲得
三十斛㫖酒以沐浴乃當都愈耳公房即爲
具酒三十斛至於器中浴瘡即愈體如凝脂
亦無餘痕乃吿公房曰吾是仙人子有志心
故來相試子定可教也今眞相授度世之訣
矣使公房夫妻及舐瘡三婢以其浴餘酒澡
洗即皆更少顔色美悅以丹經一卷授公房
入雲臺山中合作丹丹成乃服之仙去也
　　　李阿
李阿者蜀人也傳世見之不老如故常乞食
於成都市所得隨多少與貧窮者夜去朝還
市人莫知其所宿有古强者疑阿是異人常
親事之試隨阿還所宿乃去青城山中强後
欲復隨阿去然未知道恐有虎狼私持其父
大刀阿見而怒强曰汝隨我行那畏虎也取
强刀以擊石刀折敗强竊憂刀折至旦復出
阿問强曰汝憂刀敗耶曰實愁父怒阿即取
刀以左右擊地刀復如故以還强强逐阿還
成都未至道逢人犇車阿以脚置車下轢其
骨皆折阿即死强守視之須臾阿起以手抑
脚而復如常强時年十八見阿如五十許人
至强年八十餘而阿猶如故語人言被崑崙
召當去遂不復還
　　　王遠
王遠者字方平東海人也舉孝廉除郞中稍
加至中散大夫博學五經兼明天文圖讖河
洛之要逆知天下盛衰之期九州吉凶之事
漢孝桓帝聞之連徴不出使郡國逼載以詣
京師低頭閉口不肯答詔乃題宫門扇四百
餘字皆紀方來帝惡之使人削之外字適去
内字復見墨皆徹入木裏方平無復子孫鄕
里人累世傳事之同郡故太尉公陳耽爲方
平架道室旦夕朝拜之但乞福願從學道也
方平在耽家三十餘年耽家無疾病死喪奴
婢皆安然六畜繁息田蠶萬倍仕宦高遷後
語耽云吾期運當去不得復停眀日日中當
發至時方平死耽知其化去不敢下著地但
悲啼歎息曰先生捨我去我將何怙具棺器
燒香就牀上衣裝至三日三夜忽然失其所
在衣帶不解如蛇蛻也方平去後百餘日耽
薨或謂耽得方平之道化去或謂方平知耽
將終故委耽去也方平東入括蒼山過吴住
胥門蔡經家
　　　蔡經
蔡經者小民耳而骨相當得仙方平知之故
徃其家謂經曰汝生命應得度世故來取汝
補官僚然汝少不知道今氣少肉多不得上
天去當作尸解須臾如從狗竇中過耳告以
要言乃委經去經後忽身體發熱如火欲得
水灌舉家汲水灌之如沃燋狀如此三日中
消耗骨盡乃入室以被自覆忽然失其所在
視其被中有皮頭足俱存如蟬蛻也去後十
餘年忽還家去時已老還更少壯頭髮皆黑
語家云七月七日王君當來過到其日可作
數百斛飲以供從官乃去到其日家假借甕
器作飲數百斛羅列覆置庭中至其日方平
果來未至經家一時間但聞金鼓簫管人馬
之聲比近皆驚不知何等及至經舉家皆見
之方平著遠逰之冠朱衣虎頭鞶囊五色之
綬帶劒黄色少鬢長短中人也乘羽蓋之車
駕五龍龍各異色前後麾節旌旗導從威儀
如大將軍岀也有十二隊五百士皆以蠟宻
封其口鼓吹皆乘麟從天上來下懸集不從
人道行也旣至從官皆不復知所在唯尚見
方平身坐須臾引見經父兄因遣人與麻姑
相問亦莫知麻姑是何神也言王方平敬報
久不行民間今來在此想姑能暫來語否有
頃信還但聞其語不見所使人也答言麻姑
再拜但不相見忽已五百餘年尊卑有序修
敬無階思念久煩承來在彼故當躬到而先
彼詔當按行蓬萊今便暫徃如是當還便親
覲願未即去耳如此兩時間麻姑來也來時
亦先聞人馬之聲旣至從官當半於方平也
麻姑至察經亦舉家見之是好女子年可十
八許於頂中作髻餘髮散垂之至腰其衣有
文章而非錦綺光絲耀日不可得名字皆世
所無有也入拜方平方平爲起立坐定各進
行厨皆金盤玉杯餚膳多是諸華而香氣達
於内外擘脯而行之如行栢灸云是麟脯也
麻姑自說接待以來見東海三爲桑田向到
蓬萊水乃淺於徃者會將略半也豈時復爲
陵陸乎方平笑曰聖人皆言海中復行揚塵
也麻姑欲見蔡經母及經婦弟婦新産數十
日麻姑望見乃知之曰噫且止勿前索少許
米來便以擲之視以墮地皆成眞珠方平笑
曰麻姑故作少年戲也吾老矣不喜復作此
狡獪變化也方平語經家人曰吾欲賜汝輩
酒此酒乃出天厨其味淳醲非俗人所宜飲
之或能爛人腸胃今當以水添之汝輩勿怪
也乃以水一斗合酒一升攪之以賜經家人
人飲一升許皆醉良久酒盡方平語左右曰
不足復還取也以一貫錢與餘杭姥相聞求
酤酒須臾信還得一油囊酒五斗許信傳餘
杭姥答言恐地上酒不中尊飲耳又麻姑手
爪不似人形皆似鳥爪蔡經心言背大痒時
得此爪以爬背當佳也方平巳知經心中所
言即使人牽經鞭之曰麻姑神人也汝忽謂
其爪可爬背何也但見鞭著經背亦不見有
人持鞭者方平吿經曰吾鞭不可妄得也經
家比舍有姓陳者失其名字嘗罷尉聞經家
有神人乃詣門叩頭求乞拜見於是方平引
前與語此人便乞得隨從驅使比於察經方
平曰君且起向日立方平從後視之言噫君
心邪不正於經不可教以仙道也當授君地
上主者之職臨去以一符并一傳著小箱中
以與陳尉告言此不能令君度世能令君延
壽本壽自出百歲也可以禳灾治病病者命
未終及無罪過者君以符到其家便愈矣若
有邪鬼血食作禍崇者君使帶此符以敕社
吏當收送其鬼君心中當亦知其輕重臨時
以意治之陳尉以此符治病有効事之者數
百家壽一百一十歲而死死後子孫行其符
不復効方平去後經家所作數百斛酒飲在
庭中者皆盡亦不見人飲之也經父母私問
經曰王君常在何處經答言常治崑崙徃來
羅浮山括蒼山此三山上皆有宫室如一王
君常平天曹事一日之中與天上相連反覆
者數十過地上五嶽生死之事皆先來關王
君王君出或不盡將百官唯乘一黄麟將十
數人每常見山林在下去地數百丈所到則
山海之神皆來奉迎拜謁也或有干道白言
者後數十年經復暫歸省家方平有書與陳
尉眞書書字廓落大而不楷先是人無知方
平名遠者起此乃知之陳尉家于今世世存
録王君手書及其符傳小箱也
　　　涉正
涉正者字玄眞巴東人也說秦始皇時事了
了似及見也漢末從數十弟子入吴而正常
閉目雖行猶不開也弟子隨之數十年莫有
見其開目者有一弟子固請之正乃爲開目
目開時有音如霹靂而光如電照於室宇弟
子皆不覺頓伏良久乃能起正已復還閉目
正道成莫見其所服食施行而授諸弟子皆
以行炁房室及服石腦小丹云李八百呼正
爲四百歲兒
　　　孫博
孫博者河東人也有清才能屬文著詩百篇
誦經數十萬言晩乃學道治墨子之術能使
草木金石皆爲火光照曜數十里中亦能令
身成火口中吐火指火樹生草即焦枯更指
之即復故亦能使三軍之衆各成一聚火有
藏人亡奴在軍中者累日求之不得博語奴
主曰吾爲卿燒其營舍奴必走出卿但當諦
伺捉取之於是博以一赤丸擲軍中須臾火
起張天奴果走出而得之博乃更以一青丸
擲火火即滅所燔屋舍百物向巳焦然者皆
悉復故博每作火有所燒他人雖以水灌之
終不可滅須博自止之乃止耳行大水中不
但己身不霑乃能使從巳者數百人皆不霑
又能將人於水上布席坐飲食作樂使衆人
舞於水上不没不濡終日盡歡其病疾者就
博自治亦無所云爲直指之言愈即愈又山
間石壁及地上磐石博乃入其中去初故見
背及兩耳出石間良久乃没又能吞刀劒數
十枚及從壁中出入如有孔穴也引鏡爲刀
屈刀爲鏡可積時不改須博指之乃復故形
耳後入林濾山中合神丹仙去矣
　　　玉子
玉子者姓章名震南郡人也少學衆經周幽
王徴之不出乃歎曰人生世間去生轉遠去
死轉近矣而但貪富貴不知養性命盡炁絶
則死位爲王侯金玉如山何益形爲灰土乎
獨有神仙度世可以無窮耳乃師桑子具受
衆術乃别造一家之法著道書百有餘篇其
術以務魁爲主而精於五行之意演其微妙
以養性治病消灾散禍能起飄風發屋折木
作雷雨雲霧能以草芥瓦石爲六畜龍虎立
便成行分形爲數百千人能步涉江海含水
噴之皆成珠玉遂亦不變也或時閉氣不息
舉之不起推之不動屈之不曲申之不直百
日數十日乃復起與弟子行各丸泥爲馬與
之皆令閉目須臾皆成大馬乘之一日行千
里又能吐炁五色起數百丈飛鳥過指之即
墮地臨淵投符召魚鼈即皆上岸又能使諸
弟子舉眼即見千里之物亦不能久也其務
魁時以器盛水著兩魁之間吹而嘘之水上
直有赤光輝輝起一二丈以此水治百病病
在内者飲之病在外者澡之皆便立愈後入
崆峒山合丹白日昇天
　　　天門子
天門子者姓王名剛尤明補養之要故其經
曰陽生立於寅純木之精陰生立於申純金
之精夫以木投金無徃不傷故陰能疲陽也
陰人著脂粉者法金之白也是以眞人道士
莫不留心注意精其微妙審其盛衰我行青
龍彼行白虎取彼朱雀前我玄武不死之道
也又陰人之情有急於陽而外自收抑不肯
請陽者明金不爲木屈也陽性炁剛躁志節
踈略至於逰宴聲炁和柔言辭卑下明木之
畏於金也天門子旣行此道年二百八十歲
猶有童女之色乃服珠緼得仙入玄洲中去
　　　南極子
南極子者姓柳名融能含粉成雞子吐之數
十枚煑而啖之與雞子無異黄中皆餘有少
許粉如指端者取杯呪之即成龜煑之可食
腸臟皆具而杯成龜殻煑取肉則殻還成杯
矣取水呪之即成美酒飲之醉人舉手即成
大樹人或折其細枝以刺屋間連日猶在以
漸萎壞與眞木無異也服雲霜丹得仙去矣
　　　黄盧子
黄盧子者姓葛名越甚能治病千里寄姓名
與治之皆愈不必見病人身也善炁禁之道
禁虎狼百蟲皆不得動飛鳥不得去水爲逆
流一里年二百八十歲力舉千鈞行及走馬
頭上常有五色炁高丈餘天下大旱時能到
淵中召龍出催促使昇天使作雨數數如此
一旦與親故别乘龍而去遂不復還矣
　　　張道陵
張道陵字輔漢沛國豐人也本大儒生博綜
五經晚乃計此無益於年命遂學長生之道
弟子千餘人其九鼎大要惟付王長後得趙
升七試皆過第一試升初到門不通使駡辱
之四十餘日露霜不去第二試遣升於草中
守稻驅獸暮遣美女詐言遠行過寄宿與升
接牀明日又稱脚痛未去遂留數日頗以姿
容調升升終不失正第三試升行路上忽見
遺金四十餘餅升趨過不取不視第四試升
入山伐薪三虎交搏之持其衣服但不傷升
不恐怖顔色自若謂虎曰我道士也少不履
非故遠千里來事師求長生之道汝何以爾
豈非山鬼使汝來試也汝不須爾虎乃去第
五試升使於市買十餘疋物巳估直而物主
誣言未得直升即捨去不與爭訟解其衣服
賣之於他交更買而歸亦不說之第六試遣
升守别田穀有一人來乞食衣不蔽形面目
塵垢身體瘡膿臭惡可僧升爲之動容即解
衣衣之以私糧爲食又以私米遺之第七試
陵將諸弟子登雲臺山絶巖之上有桃樹大
如臂生石壁下臨不測之谷去上一二丈桃
樹大有實陵告諸弟子有能得此桃者當付
以道要于時伏而窺之三百許人皆戰慄却
退汗流不敢久臨其上還謝不能得唯升一
人曰神之所護何險之有聖師在此終不使
吾死於谷中矣師有教者是此桃有可得之
理乃從上自擲正得桃樹上足不蹉跌取桃
滿懷而石壁峭峻無所攀縁不能得還於是
一一擲上桃得二百枚陵乃賜諸弟子各一
枚餘二枚陵食一留一以待升於是陵乃臨
谷伸手引升衆人皆見陵臂不加長如掇一
二尺物忽然引手升已得還仍以向餘一桃
與升食畢陵曰趙升猶以正心自投桃上足
不蹉跌吾今欲試自投當得桃否衆人皆諫
言不可唯趙升王長不言陵遂自投不得桃
上不知陵所在四方則皆連天下則無底徃
無道路莫不驚咄唯升長二人嘿然無聲良
久乃相謂曰師則父也師自投於不測之谷
吾等何心自安乃俱自擲谷中正墮陵前見
陵坐局脚玉牀斗帳中見升長笑曰吾知汝
二人當來也乃止谷中授二人道要
　　　欒巴
欒巴者蜀郡人也好道不修俗事太守詣與
相見屈爲功曹待以師友之禮嘗謂巴曰聞
功曹有神術可使見否巴曰唯唯即平坐却
入壁中去冉冉如雲氣狀須臾失巴而聞壁
外作虎聲而虎走還功曹宅乃巴耳後入朝
爲尚書正旦大會而巴後至而頗有醉態酒
至又不飲即西南噀之有司奏巴大不恭詔
以問巴巴頓首曰臣鄕里以臣能治鬼護人
爲臣立生廟今旦耆老皆入臣廟不得即委
之是以頗有酒態適來又觀臣本郡大火故
噀酒爲雨以滅之詔原復坐即令驛馬書問
成都果信云正旦日大火雨自東北來滅之
而有酒氣焉
　　　淮南王八公
淮南王劉安高皇帝之孫好儒學方技作内
書二十一篇又著鴻寶萬畢三卷論變化之
道有八公徃詣之門吏自以意難問之曰王
上欲得延年却期長生不老之道中欲得博
物洽聞精義入微之大儒下欲得勇敢武力
扛鼎暴虎橫行之壯士今先生皆耆矣自無
駐衰之術賁育之氣也豈能究三墳五典八
索九丘鉤深致遠窮理盡性乎三者並乏不
敢相通公笑曰聞王欽賢好士吐握不倦苟
有一介莫不畢至古人貴九九之學養鳴吠
之士誠欲市馬者以致騏驎師郭生以招群
彦吾等雖鄙不合所求故遠致身欲一見王
就令無益亦不作損云何限之逆見嫌擇若
王必見少年則謂之有道見垂白則謂之庸
人恐非發石取玉探淵索珠之謂也薄吾等
老謹以少矣言畢八公化爲十五童子露髻
青鬢色如桃花於是門吏驚悚馳以白王王
聞之不及履即徒跣出迎以登思仙之臺張
錦綺之帷設象牙之牀燔百和之香進金玉
之机穿弟子之履北面拱手而言曰安以凡
材少好道德羈鎖世業沉淪流俗不能遺類
貞藪山林然夙夜飢渴思願神明沐浴垢穢
精誠浮薄抱情不暢邈若雲泥不圖厚幸道
君降屈是安禄命當蒙拔擢喜懼屏營不知
所措唯乞道君哀而教之則螟蛉假翼去地
飛矣八公便以成老人矣告王曰雖復淺識
具備先學知王好道故來相從不知意何所
欲吾一人能坐致風雨立起雲霧畫地爲江
河撮土爲山嶽一人能崩高塞淵牧虎豹致
龍蛇役神鬼一人能分形易貌坐在立亡隱
蔽六軍白日盡暝一人能乘虚步空起海陵
煙出入無間呼吸千里一人能入火不燋入
水不濕刃之不傷射之不中冬凍不寒夏暑
不汗一人能千變萬化恣意所爲禽獸草木
立成轉徙萬物陵嶽移行宫室一人能防灾
度厄辟却衆害延年益壽長生久視一人能
煎泥成金鍜鉛爲銀水鍊八石飛騰琉珠乘
龍駕雲浮逰太清在王所欲安於是旦夕朝
拜身進酒果先乞試之變化風雨雲霧無不
有効遂受丹經及三十六水銀等方

雲笈七籤卷之一百九















雲笈七籤卷之一百一十甘十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　洞仙傳
　　　元君
元君者合服九鼎神丹得道著經九卷
　　　九元子
九元子者鍊紫金合神丹登仙其經曰庚辛
經
　　　長桑公子
長桑公子者常散髮行歌曰巾金巾入天門
呼長精吸玄泉鳴天鼓養丹田柱下史聞之
曰彼長桑公子所歌之詞得服五星守洞房
之道也
　　　龔仲陽
龔仲陽者受嵩山少童步六紀之法
　　　上黄先生
上黄先生者修步斗之道得隱形法
　　　蒲先生
蒲先生者常乘白鹿採芝草於茅山
　　　茅濛
茅濛字初成咸陽南關人也即東卿司命君
盈之高祖入華山修道後乘雲駕龍白日昇
天先是其邑歌曰神仙得者茅初成駕龍上
昇入太清時下玄洲戲赤城繼世而徃在我
盈帝若學之臘嘉平秦始皇聞之因改臘曰
嘉平
　　　常生子
常生子者常漱水成玉屑服之以昇天
　　　長存子
長存子者學道成爲玄洲仙伯
　　　蔡瓊
蔡瓊字伯瑶師老子受太玄陽生符還丹方
合服得道白日昇天常以陽生符活己死之
人但骸骨存者以符投之即起
　　　張穆子
張穆子者修太極上元年紀以昇仙後以此
法授龔叔進王文卿尹子房皆得道
　　　童子先生
童子先生者於狄山學道修浴契鈴經得仙
　　　九源丈人
九源丈人者爲方丈宫主領天下水神及陰
精水獸蛟鯨之類
　　　谷希子
谷希子者學道得仙爲太上眞官東方朔師
之受閬風鐘山蓬萊及神州眞形圖
　　　王仲高
王仲高常在淮南市行卜父老傳云比世見
之伍被言於淮南王安安欣然迎之謂安曰
黄帝吾父之長子也昔師朱襄君受長生之
訣即以傳安
　　　陽生
陽生者住少室西金門山山有金罌漿服之
得道
　　　西門君惠
西門君者少好道明諸讖緯以開山圖授秦
始皇而不能用
　　　玄都先生
玄都先生者授仙人黑玉天地鈴經行而得
道
　　　黄列子
黄列子者嘗逰獵九江射中五色神鹿逐跡
尋穴遇神芝服而得風仙
　　　公孫卿
公孫卿者學道於東梁甫山一云滋液山山
宫中有合成仙藥得服之人立仙日月之神
並在宫中合藥時頌曰玉女斷分劑蟾蜍主
和擣一丸練人形二丸顏容好
　　　蔡長孺
蔡長孺者蜀郡人夫妻共服十精丸體氣充
盈年九十生一男名度世一百五十歲復生
一男名無極年三百歳視之如少童
　　　延明子嵩
延明子高者服麋角得仙
　　　崔野子
崔野子者服术以度世
　　　靈子眞
靈子眞者服桃膠得仙
　　　宛丘先生
宛丘先生者服制命丸得道至湯之末世已
千餘歲以方傳弟子姜若春服之三百年視
之如十五童子彭祖師之受其方三首
　　　馬榮
馬榮者住梁國穀城中兩眼赤爛瞳子不見
物而能明察洞視北方多病癩鄕里不容者
輒來投榮榮爲治之悉差榮云患脚常乘鹿
車行無遠近不見人牛推引而車自至或一
日赴數十處請而各有一榮凡與人語自稱
厄子作牽三詩類乎讖緯孝建二年三月初
作書與兩國人别至十六日中時果卒
　　　任敦
任敦慱昌人也少在羅浮山學道後居茅山
南洞修步斗之道及洞玄五符能役鬼召神
隱身分形玄居山舍虎狼不敢犯
　　　敬玄子
敬玄子修行中部之道存道守三一常歌曰
遥望崑崙山下有三頃田借問田者誰赤子
字元先上生烏靈木雙闕俠兩邊日月互相
照神路帶中間採藥三微嶺飲漱華池泉遨
逰十二樓偃蹇步中原意欲觀絳官正值子
丹眠金樓凭玉几華盖與相連顧見雙使者
博著太行山長谷何崢嶸齊城相接鄰縱我
飛龍轡忽臨無極淵黄精生泉底芝草披岐
川我欲將黄精流丹在眼前徘徊飲流丹羽
翼奮迅鮮意猶未策外子喬提臂牽所經信
自險所貴得神仙
　　　帛舉
帛舉字子高嘗入山採薪見二白鵠飛下石
上即成兩仙人共語云頃合陰丹成就河北
王母索九劒酒服之至良子高聞仙人言就
訪王母者得九劒酒還告仙人乞陰丹服之
即翻然昇虚治於雲中掌雲雨之任
　　　徐道季
徐道季少住鵠鳴山後遇眞人謂曰夫學道
當巾天青詠大歷跖雙白徊二赤此五神道
之祕事也其語隱也大歷者三皇文是也道
季修行得道
　　　趙叔期
趙叔期不知何許人學道於王屋山中遇卜
者謂叔期曰欲入天門修三關存朱衣正崑
崙叔期請其要道因以素書一卷與之是胎
精中記拜受之後得道
　　　毛伯道
毛伯道劉道恭謝稚堅張兆期皆後漢時人
也同於王屋山學道三十餘年共合神丹成
伯道先服即死次道恭服之又死稚堅兆期
不敢服棄藥而歸未出山忽見伯道道恭各
乘白鹿在山上仙人執節以從之二人悲愕
悔謝道恭授以服茯苓方二人後亦度世
　　　莊伯微
莊伯微者少好道不知求道之方惟以日入
時正西北向閉目握固想崑崙山積三十年
後見崑崙山人授以金液方合服得道
　　　劉道偉
劉道偉少入嶓冢山學道積十二年遇仙人
試之將一大石約重萬斤以一白髮懸之使
道偉卧其下顔色無異心安體悅又十二年
遂賜以神丹服之昇天
　　　匡俗
匡俗字子希少以孝悌著稱召聘不起至心
學眞逰諸名山至覆笥山見山上有湖周迴
數里多生靈草異物不可識其傍有石井泉
通湖中又有石鴈至春秋時皆能群飛復有
小石笥中有玉牒多記名山福地及得道人
姓名後服食得道
　　　盧耽
盧耽者少學道得仙後復仕爲州治中每時
乘空歸家到曉則反州嘗元會期會在列時
耽後至迴翔閣前欲下次爲威儀以箒擲耽
得一隻履墜地耽由是飛去
　　　范豺
范豺者巴西閬中人也乆住支江百里洲修
太平無爲之道臨目噓漱項有五色光起冬
夏惟單布衣而桓温時頭已斑白至宋元嘉
中狀貌不變其占吉凶雖萬里外事皆如指
掌或問先生是謫仙邪云東方朔乃黠我我
小兒時數與之狡獪又云我見周武王伐紂
洛城頭戰前歌後舞宋文帝召見豺答詔稱
我或稱吾元兇初爲太子豺從東宫過指宫
門曰此中有博勞鳥奈何養賊不知文帝惡
之勑豺自盡江夏王使埋於新亭赤岸岡文
帝令發其棺看柩無屍乃悔之越明年豺弟
子陳忠夜起忽見光明如晝而見豺入門就
榻坐又一老翁後至豺起迎之忠問是誰豺
笑而不答須臾俱出門豺問忠比復還東鄕
善護我宅即百里洲也
　　　傅先生
傅先生者學道於焦山中精思七年遇太極
眞人與之木鑚使以穿一石盤厚五尺許戒
云石盤穿仙可得也於是晝夜鑚之積四十
七年鑚盡石穿仙人來曰立志若期寧有不
得道者即授以金液還丹服之度世
　　　石坦
石坦字洪孫渤海人也逰趙魏諸名山得道
能分身同時詣十餘家各家有一坦所言各
異
　　　鄭思遠
鄭思遠少爲書生善律曆候緯晩師葛孝先
受正一法文三皇内文五嶽眞形圖太清金
液經洞玄五符入廬江馬迹山居仁及鳥獸
所住山虎生二子山下人格得虎母虎父驚
逸虎子未能得食思遠見之將還山舍養飼
虎父尋還又依思遠後思遠每出行乘騎虎
父二虎子負經書衣藥以從時於永康横江
橋逢相識許隱且暖藥酒虎即拾柴然火隱
患齒痛從思遠求虎鬚欲及熱插齒間得愈
思遠爲拔之虎伏不動
　　　郭志生
郭志生字通明朱提郡人𣈆元帝時云巳四
百歲見之如五十許人有短卷書滿兩篋中
常負之多止爲場張績家每歎曰兵荒方生
毒流生民將以溝瀆爲棺材蒼蠅爲孝子必
然之期可爲痛心後二年孫恩妖亂冬夏殺
害及餓死者十不遺一忽謂績曰應亡爲吾
備粗材器殯不須釘材亦不須埋但送山巖
中以石鎭材上後少日而死績謹依斯教經
數日績親人自富陽還見志生騎白鹿山中
行作書與績
　　　介琰
介琰者不知何許人也師白羊公受玄白之
道能變化隱形常隨師入東海暫過吴爲先
主禮之先主爲琰起靜室一日之中數過遣
人問起居琰或爲童子或爲老翁無所食啖
不受餉遺先主欲學其術琰以帝多内御遂
不傳道法先主大怒敕縳琰著車甲轅引弩
射之弩發而繩索獨存不知琰所之耳
　　　徐福
徐福字君房不知何許人也秦始皇時大苑
中多枉死者橫道數有鳥如烏狀銜草覆死
人面皆登時活有司奏聞始皇使使者齎此
草以問北郭鬼谷先生先生云是東海中祖
洲上不死之草生瓊田中一名養神芝其葉
似菰生不叢一株可活一人始皇於是乃謂
可索得因訪求精誠道士徐福發童男童女
各五百人率樓船等入海尋祖洲不返不知
所在逮沈羲得道黄老遣福爲使者乘白虎
車度世君司馬生乘龍車侍郞簿延乘白鹿
車俱來迎
　　　車子侯
車子侯者扶風人也漢武帝愛其清凈稍遷
其位至侍中一朝語家云我今補仙官此春
應去至夏中當暫還還少時復去如其言武
帝思之乃作歌曰嘉幽蘭兮延秀蕈妖媱兮
中溏華斐斐兮麗景風徘徊兮流芳皇天兮
無慧至人逝兮仙鄕天路遠兮無期不覺涕
下兮霑裳
　　　蘇耽
蘇耽者桂楊人也少以至孝著稱母食欲得
魚羹耽出湘州市買去家一千四百里俄頃
便返耽叔父爲州吏於市見耽因書還家家
人大驚耽後白母曰耽受命應仙違遠供養
作兩大櫃留家中若欲須食扣小櫃欲得錢
帛扣大櫃是所須皆立至鄕里共怪其獨如
此白官遣吏檢櫃無物而耽母用之如故先
耽將去時云今年大疫死者略半家此井水
飲之無恙果如所言合門元吉母年百餘歲
終聞山上有人哭聲服除乃止百姓爲之立
祠矣
　　　張巨君
張巨君者不知何許人也許季山得病不愈
清齋祭太山請命晝夜析訴忽有神人來問
曰汝是何人何事苦告幽冥天使我問汝可
以實對季山曰僕是汝南平輿許季山抱疾
三年不知罪之所在故到靈山請决死生神
人曰我是仙人張巨君吾有易道可以射知
汝禍崇所從季山因再拜請曰幸蒙神仙迴
降願垂吿示巨君爲筮卦遇震　之恒
初九六二六三有變巨君曰汝是無狀之人
病安得愈乎季山曰願爲發之巨君曰汝曾
將客東行爲父報仇於道殺客内空井中大
石蓋其上此人上訴天府以此病謫汝也季
山曰實有此罪巨君曰何故爾耶季山曰父
有爲人所搏恥蒙此以終身時與客報之未
至客欲告怨主所以害之巨君曰冥理難欺
汝勤自首吾還山爲請命季山漸愈巨君傳
季山筮訣遂善於易占但不知求巨君度世
之方惜哉
　　　馮伯達
馮伯達者豫章建昌人世奉孝道精進濟物
道民陳辭得㫖與戴矜生相似又是同時人
也元嘉中伯達下都後寄戴鄕人還南行至
梅根阻風連日伯達謂船主曰欲得速至家
但安眠愼勿開眼其夜聞舫下刺樹杪而不
危抗竊有窺者見兩龍俠梁翼船迅若電逝
未曉到舍伯達尋入廬山不返
　　　韓越
韓越者南陵冠軍人也心慕神仙形類狂愚
隨師長齋誦詠口不輟響常著屐行無遠近
入山或百日五十日輒還家人問越未嘗實
對後鄕人斫枯木作弓於大陽山絶崖石室
中見越與六七仙人讀經越後山中還於巒
村暴亡家迎覺棺輕疑非眞尸發看唯竹杖
耳宋大明中越鄕人爲臺將北使於青州南
門遇越容貌更少共語移時訪親表存亡悲
欣凝然越云吾婦患嗽未差今因與卿散一
裏令温酒頓服之臺將還都番下具傳越言
而越婦服散嗽即愈
　　　郭璞
郭璞字景純河東人也王敦欲反使之占夢
曰吾昨夢在石頭外江中扶犁耕卿占之璞
曰大江扶犁耕耕亦自不成反亦無所成敦
怒謂璞曰卿自占命盡何時璞曰下官命盡
今日敦令誅璞璞謂伍伯曰吾年十三時於
栅塘脫袍與汝言吾命應在汝手中汝可用
吾刀伍伯感昔深惠銜涕行法殯後三日南
州市人見璞貨其平生服飾與相識共語敦
聞之不信使開棺無尸璞得尸解之道今爲
水仙伯
　　　戴孟
戴孟字成子武威人也漢武帝時爲殿中將
軍本姓燕名濟字仲微得道後改姓名入華
陰山授祕法於清靈眞人裴君得玉佩金璫
經石精金光符仙人郭子華張季連趙叔達
山世遠常與之逰處
　　　郭文舉
郭文舉河内軹人少愛山水常逰名山觀華
陰石室洛陽䧟入吴居大辟山停木於樹苫
覆而止時猛獸爲暴文舉居之十餘年無患
丞相王導使迎至京師朝士咸共觀之文舉
頽然箕踞旁若無人周顗問曰猛獸害人先
生獨不畏邪文舉曰吾無害獸之心故獸不
害人周顗庾亮桓温劉恢共歎文舉雖無賢
人之才而有賢人之德咸和元年懇求還山
導不許復少日遁入臨安白土山明年蘇峻
作亂時人謂文舉逆知故去也有老子經二
卷緼盛懸屋未嘗見讀之山外人徐凱師事
文舉受籙籙上將軍吏兵並見形於凱使役
之今凱見社竈神戒凱曰不可有房室不復
爲卿使凱後娶曁氏女諸神即隱唯餘籙吏
二人不復從命語凱云汝違師約天曹巳攝
吏兵留我等守太上籙不復可使文舉亡如
蟬蛻山下人爲之立碑文舉書箬葉上著金
雄詩金雌記後人於其所住牀席下得之次
第尋看讖緯相似乃傳於世
　　　姚光
姚光者不知何許人也得神丹之道能分散
形影坐在立亡火之不焦刀之不傷吴主身
臨試之積荻數千束令光坐荻千束旅裹十
餘重火焚之煙焰翳日觀者盈都咸謂光爲
煨燼矣火息後見光從灰中振衣而起神容
晏如也手把一卷書吴主讀不能解後不知
所之
　　　徐彎
徐彎者吴郡海鹽人也少有道炁能收束邪
精錢塘人杜氏女患邪彎召魅即見丈夫著
白俠葛單衣入門彎一叱即成白龜一旦與
群從兄弟數人登石崎山斫春柴日暮彎不
返明旦尋覓見彎在山上腋挾鐮倚而不動
或乃抱彎唯有空殻
　　　丁令威
丁令威者遼東人也少隨師學得仙道分身
任意所欲嘗蹔歸化爲白鶴集郡城門華表
柱頭言曰我是丁令威去家千歲今來歸城
郭如舊人民非何不學仙離塚纍夫左元放
爲羊令威爲鶴斯並一時之跡耳非永爲羊
鶴也遼東諸丁譜載令威漢初學道得仙矣
　　　王嘉
王嘉字子年隴西安陽人也乆在於東陽谷
口携弟子登崖穴處御六炁守三一冬夏不
改其服顔色日少符堅累徴不就堅尋大舉
南征以弟融爲大將軍遣人問嘉曰金堅火
强仍乘使者馬衣冠徐徐東行數百步因墮
其衣裳奔馬而還踞牀而不言堅又不解更
遣人問世祚云何嘉曰未央堅欣然以爲吉
徴明年歳在癸未堅大敗於壽春遂亡秦國
是殃在未年也以秦居西爲金𣈆都南爲火
火能鑠金也嘉尋移嵩高山姚萇定長安問
嘉朕應九五不嘉曰略當得萇大怒曰小道
士答朕不恭有司奏誅嘉及二弟子萇先使
人隴右逢嘉將兩弟子計已千餘里正是誅
日嘉使書與萇萇令發嘉及二弟子棺並無
尸各有竹杖一枚萇尋亡
　　　寇謙之
寇謙之者不知何許人也弱年好道入東嶽
岱宗山精苦累年一旦得眞人分以成丹白
日昇天謙之符章救治百姓神驗于今北方
猶行其道者多焉
　　　董㓜
董㓜者海陵人也兄弟三人㓜最小早喪父
㓜母偏念其多病不能治家年十八謂母曰
㓜病困不可卒愈徒累二兄終不得活欲依
道門灑掃以度一世母許之㓜在師家恭謹
勤修長齋篤學未嘗暫怠遂洞明道術年四
十一夜有眞人降授㓜水行不溺之道以一
馬鞭與㓜令㓜以鞭水行於水上如行平地
𣈆義熙中㓜還家辭母云㓜已得道不復留
人間今還與家别母曰當應徃何處去復幾
時可還㓜曰應徃峨嵋山更受業未有歸期
中表鄕鄰共送㓜至區陽西江見㓜鞭水而
行漸漸而遠顧謂二兄曰世世傳道業矣
　　　劉㦎
劉㦎者不知何許人也長大多鬚垂手下膝
乆住武當山去襄陽五百里旦發夕至不見
有所修爲頗以藥術救治百姓能勞而不倦
用藥多自採所識草石乃窮於藥性雍州刺
史劉道産忌其臂長於襄陽録送文帝每旦
檻車載將徃山採藥暮還廷尉㦎後以兩短
卷書與獄吏吏不敢取㦎焚之一夜失㦎關
鑰如故閶闔門吏行夜得㦎送廷尉㦎語獄
吏云官尋殺我殯後勿釘棺也後果被殺死
數日文帝疑此言使開棺不見尸但有竹杖
耳
　　　王質
王質者東陽人也入山伐木遇見石室中有
數童子圍碁歌笑質聊置斧柯觀之童子以
一物如棗核與質令含咽其汁便不覺飢渴
童子云汝來已乆可還質取斧柯爛已盡質
便歸家計巳數百年


雲笈七籤卷之一百一十










雲笈七籤卷之一百一十一棠一
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　洞仙傳
　　　干吉
于吉者鄉瑘人也其父祖世有道術不殺生
命吉精苦有踰於昔人常逰於曲陽流水上
得神書百餘卷皆赤界白素青首朱目號曰
太平青籙書孫策平江東進襲會稽見士民
皆呼吉爲于郞事之如神策招吉爲客在軍
中將士多疫病請吉水歕漱輒差策將兵數
萬人欲迎獻帝討曹公使吉占風色每有神
驗將士咸崇仰吉且先拜吉後朝策見將士
多在吉所因怒曰吾不如于君耶乃收吉責
數吉曰天久旱水道不通君不同人憂安坐
船中作鬼態束吾將士敗吾部曲今當相除
即縛吉暴使請雨若能感天今日中大雨者
當相原不爾加誅俄而雲興雨霔至中漂没
將士共賀吉策遂殺之將士涕泣收葬明旦
徃視失尸策大愴恨從此常見吉在其前後
策尋爲許貢伏客所傷照鏡見吉在鏡中因
掊鏡大叫胷創裂而死世中猶有事于君道
者
　　　昌季
昌季者不知何許人也入山擔柴崖崩墮山
下尚有微氣婦來見之涕泣哀慟仙人尹伊
聞之愴然謂婦曰吾是仙人能治汝婿即以
角煎賜之并付其方藥盡未差可隨合作也
能長服之令人神仙婦以藥治季即愈季合
藥服之千日忽然飛昇婦流涕追之顧謂婦
曰道與世殊卿善自愛敬婦慨然復合藥服
之三年便復飛去至蓬萊山見季季曰知卿
當來爾
　　　王子喬
王子喬者河東人也漢明帝時爲尚書郞出
爲葉縣令漢法畿内長吏節朔還朝毎見子
喬先生至不見有車馬跡而怪之明帝宻使
星官占候輒見雙鳧從東南飛來乃羅得一
隻履時人異之
　　　杜契
杜契字廣平京兆人也建安初渡江依孫策
後孫權用爲立信校尉黄武二年起學道師
介琰受黄白術乆乆能隱形遁迹後居茅山
之東時與弟子採伐貨易山場市里而人不
能知之數入洞中得仙
　　　范㓜沖
范㓜沖者遼西人也受太素胎化易形之道
常旦旦存青白赤三炁各如綖從東方日下
直入口中挹之九十過自飽便止行之十年
得道其法約其事驗太素祕道也
　　　青谷先生
青谷先生者不知何許人也常修行九息服
氣之道後合爐火大丹服之得道一旦天降
劉文饒於寢室授其杖解法得入太華山文
饒名寬弘農人也仕後漢位至司徒太尉視
民如赤子怒不形顔口無疾言好行陰德拯
寒困萬民悅而附之如父母焉
　　　夏馥
夏馥者不知何許人也少好道常服术和雲
母後入吴山遇赤須先生傳之要法又遇桐
栢眞人授之黄水雲漿法行之得道馥少時
被公府辟書致於桑樹乃去當時咸服其高
邁
　　　劉諷
劉諷字偉惠潁川人也師季主服日月精華
得道後歸鄕里託形杖履而去
　　　展上公
展上公者不知何許人也學道於伏龍地乃
植李彌滿所住之山上公得道今爲九宫右
保司其常白諸仙人云昔在華陽下食白李
美憶之未乆忽巳三千歳矣郭四朝後來住
其處又種五果上公云此地善可種柰所謂
福鄕之柰可以除灾癘
　　　周太賓(姜叔茂附)
周太賓巴陵侯姜叔茂者並不知何許人也
學道在句曲山種五果五菜貨之以市丹砂
今姜巴地多韭薤即其種耶二人並得仙叔
茂曾作書與太極官僚云昔學道於鬼谷得
道於少室養翮於華陽待舉於逸域時乘飆
車宴于句曲太賓善鼓琴昔揮獨絃乃彈而
八音和以教麋長生孫廣田即登也二人後
皆得道爾
　　　郭四朝
郭四朝者燕人也秦時得道來句曲山南所
住處作塘遏澗水令深基墌垣墻今猶有可
識處四朝乘小船逰戲其中每扣船而歌其
一曰清池帶雲岫長林鬱青葱玄鳥翔幽野
悟言出從容鼓檝揚神波稽首乘晨風未獲
解脫期逍遥丘林中其二曰浪神九陔外研
道遂全眞戢此靈鳳羽藏我華龍鱗高舉方
寸物萬吹皆垢塵顧哀朝生輩孰盡汝車輪
其三曰逰空落飛飆虚步無形方圓景焕明
霞九鳳唱朝陽揮翮扇天津菴藹慶雲翔遂
造太微户挹此金梨漿逍遥玄陔表不存亦
不亡其四曰駕欻舞神霄披霞帶九日高皇
齊龍輪遂造九華室神虎洞瓊林香風合成
一開闔幽冥户靈變玄迹滅
　　　張玄賓
張玄賓者定襄人也曾舉茂才始師西河薊
公受服术行洞房白元之事後遇樊子眀於
少室山授以遁變隱景之道昔在天柱山今
來華陽内爲理禁伯主諸水雨官玄賓善談
空無無者大有之宅小有所以生焉積小有
以養小無見大有以本大無有有亦無焉無
無亦有焉所以我目都不見物物亦不見無
寄有以成無寄無以得無於是無則無宅也
太空亦宅無矣我未生時天下皆無無也桐
栢諸靈仙亦不能折之自云曾於蓬萊遇宋
晨生論無粗得其意也
　　　趙威伯
趙威伯者東郡人也少好道受業於邯鄲張
先生挹日月之景服九雲眀鏡之華得道來
入華陽内爲保命丞河圖云吴楚多有得見
太平者常語人云此論不虚此驗不乆其所
存眀鏡非世間常法又善嘯聲若衝風之擊
長林衆鳥之群鳴須臾歸雲四集零雨其濛
　　　樂長治
樂長治者不知何許人也仕漢桓帝至中書
侍郞後師中嶽李先生受步七元法修之得
道
　　　杜昺
杜昺字叔恭吴國錢塘人也年七八歲與時
輩北郭戲有父老召昺曰此童子有不凡之
相惜吾已老不及見之昺早孤事後母至孝
有聞鄕郡三禮命仕不就歎曰方當人鬼殽
亂非正一之炁無以鎭之於是師餘杭陳文
子受治爲正一弟子救治有効百姓咸附焉
後夜中有神人降云我張鎭南也汝應傳吾
道法故來相授諸祕要方陽平治昺每入靜
燒香能見百姓三五世禍福說之了然章書
符水應手即驗遠近道俗歸化如雲十年之
内操米户數萬𣈆太傅謝安時爲吴興太守
見黄白光以問昺昺曰君先世有陰德於物
慶流後嗣君當位極人臣尚書令陸納世世
臨終而並患侵淫瘡納時年始出三十忽得
此瘡昺爲奏章云令君大戹得過授納靈飛
散方納服之云年可至七十大司馬桓温北
伐問以捷不昺云公明年三月專征當挫其
鋒温至坊頭石門不開水涸粮盡爲鮮卑所
攝謂弟子桃葉云恨不從杜先生言遂至此
敗符堅未至壽春車騎將軍謝玄領兵伐堅
問以勝負昺云我不可徃徃必無功彼不可
來來必覆敗是將軍効命之秋也堅果散敗
盧竦自稱先生常從弟子三百餘人昺以白
桓温竦恊東治老木之精衒惑百姓比當逼
揬宫闕然後乃死耳咸安中竦夜半從男女
數百人直入宫稱海西復位一時間官軍誅
剿温方歎伏後桓沖欲引昺息該爲從事昺
辭曰吾兒孫並短命不欲令進仕至曾玄孫
方得吾福耳昺曰吾去世後當以假吾法以
破大道者亦是小驅除也與黄巾相似少時
消滅素書此言函封付妻馮氏若有灾異可
開示子姪勤修德自守隆安中瑯瑘孫泰以
妖惑䧟咎及禍延者衆昺忽彌日聚集縱樂
無度勑書吏崇桃生市凶具令家作衣衾云
吾至三月二十六日中當行體尋小惡至期
於寢不覺尸柔炁潔諸道民弟子爲之立碑
謚曰明師矣
　　　扈謙
扈謙者魏郡人也性縱誕不耻惡衣食好飲
酒不擇精粗常吟曰風從牖中入酒在杯中
揺手握四十九靈光在上照巍峨藂蓍下獨
向冥理笑又曰進不登龍門退不求名位无
以消天日常作巍峨醉精於易占常在建康
後巷許新婦店前筮一卦一百錢日限錢五
百止次卦千錢不爲也謙母住尚方門外路
西有養女三四人自料理謙日日送錢三百
供養母餘錢二百謙以飲酒乞與貧寒𣈆海
西旦出見赤蛇盤于御牀俄爾失蛇詔謙筮
卦易林曰𣈆室有盤石之固陛下有出宫之
象海西曰可消伏不謙曰後年應有大將北
征失利以三萬人逆之於壽春北此災可消
明年秋桓温北討敗績咎豫州刺史袁眞不
爲後援誅眞還鎭石頭廢海西立簡文温妾
産息玄至艱難謙筮曰公第西北六間馬敞
壞竟便産是男兒聲炁雄烈當震動四海温
賜謙錢三十萬謙云謙用筮錢常患不盡且
家無容錢處請還公庫温不聽許氏以空檻
借謙貯錢俄而夫人復送錢三十萬謙從得
温錢後日筮三卦以供養母以温錢飲酒求
能酣客不問識與不識群聚極飲於是遠近
嗜飲客隨謙者衆許氏常以賢人禮待謙不
計求酒之多少謙後斷不復詣許氏尋覓經
年忽於譙溝遇謙曰家中欲得檻用先令隨
還家取先所寄錢謙笑曰三年飲酒數千斗
唯四十者纔足相補正餘一百半許有耳大
夫不復足顧矣吾以瓜刻壁記之寫筭便知
也許氏試依自言筭不差一文謙後母夜亡
謙旦還云因縁盡矣而去不知所之數日許
氏家人於落星路邊見謙卧地始謂其醉捉
手牽引唯空衣無尸也
　　　朱庫
朱庫者不知何許人也久服石春辟穀符水
不飢不渴强丁不老庫忽云應得仙剋日發
與親舊别云當有迎者單衣白韐須臾有兩
黄鶴下中庭庫便度世中庭仍有三黄鶴相
隨飛向東郭外成三黄衣道士携手東行因
鄕人附書與家家人看尸唯有空殻者
　　　姜伯眞
姜怕眞者不知何許人也少好道在猛山採
藥忽值仙人使伯眞平立日中背後觀之其
心不正仙人曰勤學之至而不知心不正爲
失因教之服石腦石腦色斑柔軟形如小石
處所皆有乆服身熱而不渴後遂得仙繁陽
子服之亦得道
雲笈七籤卷之一百一十一















雲笈七籤卷之一百一十二棠二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　神仙感遇傳
　　　吉宗老
吉宗老者豫章道士也巡逰名山訪師涉學
而未有所得大中二年戊辰於舒州村觀遇
一道士弊衣冒風雪甚急忽見其來投觀中
與之道室而宿即暝無燈燭雪又甚忽見室
内有光自隙而窺之見無燈燭而明唯以小
胡蘆中出衾被帷幄裀褥器用陳設服翫無
所不有宗老知其異扣門謁之道士不應而
寢光亦尋滅宗老乃坐其門外一夕守之冀
天曉之後聊得一見及曉推其門己失所在
宗老刳心責巳周逰天下以訪求焉
　　　葉遷韶
葉遷韶者信州人也㓜年樵採避雨於大樹
下忽見雷公爲樹枝所夾奮飛不得樹枝雷
霹後却合遷韶爲取石揳開枝間然後得去
仍愧謝之曰約來日却至此可也如其言明
日復至樹下雷公亦來以墨篆一卷與之曰
此行之可以致雷雨祛疾苦立功救人也我
兄弟五人要雷聲唤雷大雷二必即相應然
雷五姓剛躁無危急之事不可唤之自是行
符致雨咸有殊効嘗於吉州市中醉太守擒
而責之欲加凌辱遷韶於階下大呼雷王一
聲時中旱日光猛熾便震霹一聲人皆顚沛
太守下階禮接之請爲致雨信宿大霔雨澤
遂足因爲遠近所傳逰滑州時方乆雨黄河
泛官吏被水爲勞忘其寢食遷韶以鐵札長
二尺作一符立於河岸之上水湧溢堆阜之
形而沿河流下不敢出其符外人免墊溺于
今傳之人有疾請符不擇筆墨書而授之皆
得其効多在江浙間周逰好啗葷腥不修道
行後不知所之
　　　于滿川
于滿川者是成都樂官也其所居鄰里闕水
有一老叟常擔水以供數家久矣忽三月三
日滿川於學射山通眞觀看蠶市見賣水老
人與之語云居在側近相引蠶市看訖即邀
滿川過其家入榿竹徑歷渠壍可十里許即
見門宇殿閣人物喧闐有像設圖繪若宫觀
焉引至犬厨中人亦甚衆失老叟所在問人
乃葛璝化厨中爾云來日蠶市方營設大齋
頃刻之間已三日矣賣水老叟自此亦不復
來
　　　進士王叡
進士王叡漁經獵史之士也孜孜矻矻窮古
人之所未窮得先儒之所未得著炙轂子三
十卷六經得失史册差謬未有不鍼其膏而
藥其肓矣所有二種之篇釋喻之說則古人
高識洞鑒之士有所不逮焉嗜酒自娱不拘
於俗酣暢之外必切磋義府研覈詞樞亦猶
劉闌之詬誚古人矣然其咀吸風露呼嚼嵐
霞因亦成疹積年苦冷而莫能愈逰燕中道
逢櫻杖棕笠者鶴貌高古異諸其儕名曰希
道笑謂之曰少年有三惑之累耶何苦瘠若
斯辭以不然道曰疾可愈也予雖釋仵有爐
鼎之功何疾不除也叡委質以師之齋于漳
水之濱三日而授其訣曰木精天魂金液地
魄坎离運行寬猛無成金木有數秦𣈆合宜
近効六旬遠期三載爾歌曰魄微入魂牝牡
結陽呴陰滋神鬼滅千歌萬讚皆未决古徃
今來抛日月受而制焉餌之周星疹且瘳矣
乃隱晦自處佯狂混時年八十殕於彭山道
中識者瘞之無幾又在成都市常寓止樂温
縣時摯獸結尾爲害尤甚叡醉宿草莽露身
林野無所憚焉斯亦蟬蛻得道之流也
　　　王從玘
王從玘者宦官也蜀王初節制卭蜀黎雅爲
永平軍從玘爲監軍判官自是收剋成都罷
鎭爲郡從玘棲寓蜀中十餘年食貧好善不
常厥居於卭市有老叟睨而視之曰將有大
厄濱于死所探懷袖中小瓢以丹砂十四粒
與之曰餌此旬日而髯生勿爲怪也可以免
難矣服之三五日髯果生焉月餘詔誅宦官
從玘亦在其數人或勸其循去答曰君父之
命豈可逃乎俛首赴縶太守哀而上請蜀王
特乞宥之視其狀貌無復宦官矣
　　　令狐絢
令狐絢者余杭太守纁之子也雅尚玄微不
務名宦於開化私院自創靜室三日五日即
一度開室焚香終日乃出時有神仙降之奇
煙異香毎見聞於庭宇因言入靜之時有青
童引入至天中高山之上朝謁老君見册命
張天師爲元中大法師以代尹眞人之任初
尹與三天論功於太上之前太上曰群胡擾
於中原蠶食華夏不能戢之尹眞人之過也
再立二十四化分别人鬼澤及生靈道陵之
功也此二者各宜登臺冥思取驗於大道可
即勑尹眞登一蓮華寶臺端寂而坐頃之萬
景昏曀又命道陵亦登此臺旣坐良乆則奇
彩異光種種變化天人交暢矣自是以道陵
代尹爲元中法師焉乙未年聞令狐之說丁
酉年於西川濛陽見張道士云天師降授道
法遠近敬而事之因聆其天師降教之事云
天師進位近爲元中法師與令狐所說符契
論功登臺之事一無異者焉玄功杳冥難可
詳驗聊以紀其異也
　　　李筌
李筌號達觀子居少室山好神仙之道常歷
名山博採方術至嵩山虎口巖得黄帝陰符
本經素書朱漆軸緘以玉匣題云大魏眞君
二年七月七日上清道士寇謙之藏諸名山
用傳同好其本糜爛筌抄讀數千遍意不曉
其義理因入秦至驪山下逢一老母髽髻當
頂餘髮半垂弊衣扶杖狀貌甚異路傍見遺
火燒樹因自言曰火生於木禍發必尅筌驚
而問之曰此黄帝陰符老母何得而言之母
曰吾受此符已三元六周甲子矣少年從何
而得之笙稽首再拜具吿所得母曰少年顴
骨貫於生門命輪齊於日角血腦未减心影
不偏賢而好法神勇而樂智眞是吾弟子也
然四十五當有大厄因出丹書符一道貫於
杖端令筌跪而吞之曰天地相保於是坐於
石上與筌說陰符之義曰陰符凡三百言一
百言演道一百言演法一百言演術上有神
仙抱一之道中有富國安民之法下有强兵
戰勝之術皆内出心機外合人事觀其精徴
黄庭八景不足以爲玄察其至要經傳子史
不足以爲文任其巧智孫吴韓白不足以爲
奇非有道之士不可使聞之故至人用之得
其道君子用之得其術常人用之得其殃識
分不同也如傳同好必清齋而授之有本者
爲師無本者爲弟子也不得以富貴爲重貧
賤爲輕違者奪紀二十本命日誦七遍益心
機加年壽每年七月七日寫一本藏於名山
石巖中得加筭乆之母曰日已晡矣吾有麥
飯相與爲食袖中出一瓠令筌谷中取水旣
滿矣瓠忽重百餘斤力不能制而沉泉及還
已失母所在但留麥飯數升而已筌食之自
此絶粒開元中爲江陵節度副使御史中丞
筌有將略作太白陰經十卷又著中台志十
卷時爲李林甫所排位不大顯意入名山訪
道後不知其所也
　　　劉彦廣
劉彦廣者金陵礀壁倉人也嘗爲浙西衙職
事節度使唐若山若山好道與其弟若水皆
遇神仙授以道要開元中明皇寵異之杖節
鎭浙西逾年而棄位泛海遺表於船舫内監
軍使以事上聞詔若水於江嶺仙山訪之不
知所適彦廣十年後奉使揚州於魚行遇若
山擔魚貨之若山召彦廣至其家門巷陋隘
蒿徑荒梗露草霑漬纔通人行入門漸平布
磚花卉臺榭繁華之飾迨非世有命生設食
聞其尚負官錢家内窮罄憫之形於容色旣
而令於所止店中備生鐵及炭是夕唐詣其
店置炭鐵烈火而去謂之曰汝後世子孫合
於仙山遇道不宜復居小職但貞隱丘園可
也此金三分之一以支官中債其二豐産資
家力勿食珍羞以增爾禄勿衣綺繡以增爾
福陰功及物濟人之急道之所重也度人上
品五千文妙經行而勤之焉彦廣得金如其
言償官債營家業於礀壁世世八九十其孫
松年入道天台焉
　　　宋文才
宋文才者眉州彭山縣人也文才初與鄕里
數人逰峨眉山已及絶頂偶遺其所賫巾履
步求之去伴稍遠見一老人引之徐行皆廣
陌平原奇花珍木數百步乃到宫闕玉砌瓊
堂雲樓霞館非世人所覩老人引登萼臺顧
望群峯棋列於地有道士奕棋青童採藥清
渠瀨石靈鶴翔空文才驚駭問老人曰此爲
何處也答曰名山小洞有三十六天此峨眉
洞天眞仙所居第二十三天也揖坐之際有
人連呼文才之名老人曰同侣相求不可久
住他年復來可也命侍童引至門外與同侣
相見迴顧失仙宫所在同侣曰相失己半月
矣每日來求今日乃得相見爾文才具述所
遇之異焉
　　　劉景
彭城劉景因逰金華山尋眞訪道行及山半
覺景物異常山川秀茂見崇門高閣勢出雲
表入門左右池沼澄澈嘉樹垂條棋布行列
披蔓柔弱其實如梨馨香觸鼻景顧望無人
因掇擷其實於懷袖中未暇啗食俄有犬子
數輩馳出吠之競欲搏噬景乃倉惶支梧四
顧無瓦石可投採懷中所摘之果以擲之果
盡而犬亦去也迴顧前之宫宇但林谷榛莽
而己時僧休與劉景友善常話其事跡者也
　　　蓬球
蓬球字伯堅北海人也𣈆太始中入貝丘西
玉女山中伐木忽覺異香球迎風尋之此山
廓然自開宫殿盤鬱樓臺博敞球入門窺之
見五株玉樹復稍前有四仙女彈棋於堂上
見球俱驚起謂曰蓬君何故得來球曰尋香
而至焉言訖復彈棊如初有一小者登樓彈
琴戲曰元暉何謂獨昇樓球於樹下立飢以
舌舐葉上垂露俄有一女乘鶴而至曰玉華
汝等何故有此俗人王母即令王方平按行
諸仙室可令速去球懼出門迴頭忽然不見
及還家已是建平中矣舊居閭舍皆爲墟墓
因復周逰名山訪道不返
　　　王可交
王可交者蘇州崑山人也本農畒之夫素不
知道年數歲眼有五色光起夜則愈甚冥室
之中可以鑒物或人謂其所親曰此疾也光
盡即喪其目矣父母愚召庸醫以灸之光乃
絶矣咸通十年十一月可交自市還家於河
上見大舫一艘絡以金綵飾以珠翠張樂而
逰可交立而觀之舫艤于岸中有一青童引
之登舫見十餘人峨冠羽服衣文斑駁雲霞
山水之狀各執樂器一人唱言曰王三叔欲
與汝相見亦不知何許人也傍一人言曰好
仙骨爲火所損未可與酒但不食十年方可
得道耳以栗子一枚與之令食可交食一半
留一半在手中遂奏樂飲酒童子復引之上
岸忽如夢中足纔及地己墜於天台山瀑布
之巖下頃刻之間水陸千里台州刺史袁從
疑其詐妄移牒驗其鄕里自失可交之日洎
到天台之時已三十日矣可交自此不食顏
狀鮮瑩袁以羽褐授之使居紫極宫越州廉
察御史大夫王諷奏曰始以神逰天上之簫
韶一曲俄如夢覺人間之甲子三旬雖云十
載爲期終恐一朝飛去詔曰神仙之跡具載
縑緗靈異可稱忽詳聽鑒定非凡骨況在名
山今古不殊蓬瀛何遠委本道切加安卹遂
其棲隱於是任其逰息數年猶在江表間
　　　陳簡
陳簡者婺州金華縣小吏也早入縣未啓關
躊躇以候忽逢道流其行甚急睨簡不覺隨
之行三五里所及一宫觀殿宇森竦旁倚大
山引之至一室内有机案筆墨之屬以黄素
書一卷紙十餘幅授之曰以汝有書性爲我
書之發褾視之皆古篆文素不識篆字亦未
嘗攻學心甚難之道流已去無推讓之所試
案本書之甚易半日已畢道流以一杯湯與
之曰此金華神液不可妄得飲之者壽無限
窮味甚甘美因勞謝而遣之曰世難即復來
此金華洞天也出門恍如夢覺已三日矣還
家習篆書遒勁異常而不復飲食太守鮮梓
方將受籙頗異其事以爲神仙嘉應判縣狀
曰方傳祕籙有此嘉祥旣彰悟道之階允叶
登眞之兆尋復入金華山去亦時還郡中
　　　金庭客
金庭客咸通中自剡溪金庭路由林嶺間將
抵明州行三二十里忽迷失舊路匆匆而行
日已將暮莫知棲息之所因遇一道士荷鋤
問津焉道士曰此去人家稍遠無寓宿之所
不嫌弊陋宿於吾廬可也引及其家則林徑
幽邃山谷沖寂旣憩廡下久之烹野蔬藥苗
食之頃有扣其門者童子報云隱雲觀請來
日齋即曉道士去約童子曰善祗奉客客因
問隱雲觀置來幾年去此觀遠近答曰自古
有此觀去此五百里常隱雲中世人不見故
以爲名客驚曰五百甚遠尊師何時當還答
曰尊師徃來亦頃刻耳俄而道士復歸欲留
客乆住客方有鄕關之念懇辭而出乃遣童
子示其舊路行三二里失向來所在及問歲
月已三四年矣尋即復徃再訪其蹤無能知
其處所矣
　　　裴沈
裴沈仕爲同州司馬云其再從伯自洛徃鄭
州日晩道左聞人呻吟下馬披蒿萊尋之見
一病鶴垂翼俛咮翅上瘡壞無毛異其有聲
惻然哀之忽有白衣老人曳杖而至謂曰郞
君年少豈解哀此鶴耶若得人血一塗必能
飛矣裴頗知道性甚高逸遽曰某請刺此臂
血不難老人曰君此志甚佳然須三世人是
其血方可中用郎君前生非人唯洛中胡蘆
生三世人矣郞君此行非有急切豈能却至
洛爲求胡蘆生耶裴沈然而返洛中訪胡蘆
生裴沈具陳其事拜而析之生無難色取一
石合子大如兩指以針刺臂滴如乳下滿合
以授裴曰無多言也及鶴處老人喜曰固是
信士乃以血盡塗鶴瘡上言與之結縁旣而
謂裴曰我所居去此不遠可少留也裴覺非
常人以丈人呼之隨行數里至莊竹落草舍
庭廡狼籍裴渴甚求茗老人指一土龕曰中
有少漿可就飲之裴視龕中有杏核一扇大
如笠中有漿其色正白乃力舉飲之味如杏
酪不復飢渴裴拜老人願爲僕老人曰君世
間微禄不可乆住君賢叔眞有所得吾與之
友出入逰處君自不知今有一信憑君達之
因裏一幞物大如羹盎戒無竊開共視鶴瘡
並已生毛矣又謂裴曰君向飲漿當哭九族
但戒酒色耳裴還洛中將竊開其幞四角各
有赤蛇出頭乃止其叔開之有物如乾大麥
飯因食之入王屋山不知所終裴壽至九十
歲也
　　　權同休
權同休元和中舉進士下第逰江湖間遇病
貧窘有村夫賃雇已一年矣秀才疾中思甘
豆湯令其市甘草雇者但具湯火意不爲市
疑其怠惰而未暇詰之忽見折小樹枝盈握
搓之近火巳成甘草又取麤沙挼之爲豆湯
成與眞無異秀才大異之疾稍愈謂雇者曰
余貧病多時旣愈將他適欲市少酒肉會村
中父老丐少路粮無以辦之雇者乃斫一枯
桑樹成數筐札聚於盤上以水灑之悉成牛
肉汲水數缾爲酒會村中父老皆至醉飽獲
束縑三十緡秀才方慚謝雇者曰某遭遇道
者遇亦甚矣今請爲僕役以師事焉雇者曰
余少有失謫爲凡賤合役於秀才自有限日
勿請變常且卒其事秀才雖諾之每所呼指
常蹙蹙不安雇者乃辭去因爲說脩短窮達
之數且言萬物無不可化者唯淤泥中朱筯
及髮頽藥力不能化因去不知所之
　　　曹橋潘尊師
杭州曹橋福業觀有潘尊師者其家贍足處
襟大度延接賓客行功濟人一旦有少年容
狀踈俊異於常人詣觀吿潘曰某遠聆尊師
德義拯人急難甚欲求託師院後竹徑中苑
齋内寄止兩月以避厄難可乎或垂見許勿
以負累爲憂勿以食饌爲慮只請酒二升可
支六十日矣潘雖不測其來聞欲逃難欣然
許之少年遂匿於茅齋中亦無人追訪之亦
不飲不食六十日旣滿再拜謝焉從容問潘
曰尊師曾佩授符籙乎潘云所受已及洞玄
中盟矣但未敢參進上法耳少年曰師之所
受品位已高然某曾受正一九州社令籙一
階以冒奉傳以申報答耳即焚香於天尊前
傳社令名字及靈官將吏隨所呼召兵士騎
乘應時皆至旣畢令之曰傳授之後隨逐尊
師營衛召命與今無異由是兵士方隱又謂
潘曰可於中堂壘牀爲壇設案机焚香恭坐
九州内外吉凶之事靡不知也但勿以葷血
爲犯苟或違之冥必有譴若精潔守愼可致
長生神仙矣言訖隱去不知所之潘即設榻
隱几坐於中堂須臾四海之内事無巨細一
一知之如是旬日爲靈官傳報頗甚諠聒潘
勃然曰我閑人也四遠之事何須知之嚴約
靈官不使傳報答曰職司不宜曠闕所報益
多約之不已潘乃食肉啗蒜以却之三五日
所報之聲漸遠靈官不復至以亡一夕少年
來曰吾輕傳眞訣已罹譴責師犯污眞靈罪
當冥考念以前來相容之恩不可坐觀淪䧟
别授一術廣行陰功救人疾苦用贖前過不
爾當墮於幽獄矣潘自啗葷食之後自知已
失及聞斯說憂懼異常少年乃取米屑和之
爲人形長四五寸置於壁竇中又授玉子符
兩道戒潘曰民有疾苦厄難來求救者當問
粉人以知災崇源本然以吾符救之勿取緡
錢務在積功贖過耳勤行不替十年後我當
復來自是潘以朱篆救人祛灾蠲疾赴之者
如市十餘年少年復至淹留踰月多話諸天
方外之事然後别去歲餘潘乃無疾而終疑
其得尸解之道也
　　　盧鈞
相國盧鈞進士射策爲尚書郞以疾求出爲
均州刺史到郡疾稍加羸瘠而不耐見人常
於郡後山齋養性獨處左右接侍亦皆遠去
非公召莫敢前也忽有一人衣飾故弊踰垣
而入公詰之云姓王問其所自云山中來公
笑而謂之曰即王山人也此來何以相教王
曰公之高貴位極人臣而壽不永灾運方染
由是有沉綿之疾故相救耳山齋無水公欲
召人力取湯茶之屬王止之以腰巾蘸於井
中解丹一粒捩腰巾之水以丹與之因約曰
此後五日疾當康愈倍常復三年當有大厄
勸立陰功救人憫物爲意此時當再來相遇
在夏之初也自是盧公疾愈旬日平復明年
解印還京署鹽鐵判官夏四月於務本東門
道左忽見山人尋至盧宅會而言曰君今年
第二限終爲災極重以君在郡去年雪冤獄
活三人之命災已息矣只此月内三五日小
不康已困無憂也翌日山人令使二僕持錢
十千於狗脊坡分施貧病而已自後復去云
二十三年五月五日午時可令一道士於萬
山頂候此時君節制漢上當有丹華相授勿
愆期也自是公揚歷任清切便蕃貴盛而後
出鎭漢南之明年巳二十三年矣及期命道
士牛知微五月五日午時登萬山之頂山人
在焉以金丹二粒使知微吞之謂曰子有道
氣而無陰功未契道品勤更宜修也以金丹
十粒授於公曰當享上壽無怠修鍊世限旣
畢伫還蓬宫矣與知微揖别忽不復見其後
知微年八十餘狀貌常如三十許盧公年僅
九十耳日聰明氣力不衰旣終之後異香盈
室
　　　王子芝
王子芝字仙苗自云河南緱氏人常逰京洛
聞耆老云五十年來見之狀貌常如四十許
莫知其甲子也好養氣而嗜酒故蒲帥瑯瑘
公重盈作鎭之初年仙苗届於紫極宫王令
待之甚厚又聞其嗜酒日以二榼餉之間日
仙苗因出遇一樵者荷檐於宫門貌非常也
意甚異焉因市其薪厚償厥價樵者得金亦
不讓而去子芝令人躡其後以問之樵者徑
趨酒肆盡飲酒以歸他日復來謂子芝曰是
酒佳即佳矣然殊不及解縣石氏之醖也予
適自彼來恨向者無侣不果盡於斟酌子芝
因降階執手與之擁爐析於樵者曰石氏若
醪可致不樵者頷之因丹筆書符一置於火
上煙未絶有小竪立於所樵者勑之曰爾領
尊師之僕挈此二榼第徃石家取酒吾待與
尊師一醉時旣昏夜門已扃禁小竪謂芝僕
曰可閉目因搭其頭人與酒壺偕出自門隙
巳及解縣買酒而還因與子芝共傾焉其甘
醇郁烈非世所儔中宵樵者謂子芝曰子巳
醉矣予召一客伴子飲可乎子芝曰可復書
朱符置火上瞬息聞異香滿室有一人甚堂
堂美鬢眉紫袍秉簡揖坐樵曰坐引滿而巡
二壺且竭樵者燒一鐵筯以焌紫衣者云子
可去時東方明矣遂各執别樵者因謂子芝
曰識向來人否少頃可造河瀆廟覩之子芝
送樵者訖因過廟所覩夜來共飲者廼神耳
鐵筋之驗宛然趙均郞中時在幕府自驗此
事弘文館校書郞蘇稅亦寓於中條甚熟蹤
跡其後子芝再遇樵仙别傳修鍊之訣且爲
地仙矣
　　　鄭又玄
鄭又玄者名家子居長安中其小與鄰舍閭
丘氏子偕學於師氏又玄性憍率自以門望
清貴而閭丘子寒賤徃徃戲而駡之曰爾非
類而與吾偕學吾雖不語爾寧不愧於心乎
閭丘默有慚色歲餘乃死又十年又玄明經
上第補蜀州參軍旣至官郡守命假尉唐興
有同舍仇生者大賈之子年始冠其家資産
萬計日與又玄宴逰又玄累受仇生金錢之
賂然以仇生非士族未嘗以禮貌接之一日
又玄置酒高會而仇生不得預及酒闌友謂
又玄曰仇生與子同舍子會宴而仇生不預
豈其罪邪又玄慙而召仇旣至又玄以巵飲
之生辭不能引滿固辭又玄怒駡曰爾市井
之甿徒知錐刀何僭居官秩耶且吾與爾爲
伍爾己幸矣又何敢辭酒乎因振衣起仇生
慙耻而退棄官閉門月餘病卒明年又玄官
罷僑居濛陽而常好黄老之道聞蜀山有吴
道士又玄高其風徃而詣之願爲門弟子留
之且十年未禀有所授又玄稍惰辭之而還
其後因入長安褒城逆旅有一童子十餘歲
貌秀而慧又玄與語機辯萬變又玄深奇之
童子謂又玄曰我與君故人有年矣省之乎
又玄曰忘之矣童子曰吾生閭丘氏居長安
中與子偕學而子以我爲非類駡辱我又爲
仇氏子作尉唐興與子同舍受我厚賂而謂
我爲市井之甿何吾子驕傲之甚也子以衣
纓之家而凌侮於物非道也哉我太清眞人
也上帝以爾有道氣使我生於人間與汝爲
友將授汝神仙之訣而汝輕果高傲終不得
其道吁可悲哉言訖忽不復見又玄旣悟其
罪而意以慙怍而卒矣
　　　虯鬚客
虯鬚客道兄者不知名氏煬帝末司空楊素
留守長安帝幸江都素持權驕貴蔑視物情
衛公李靖時檐簦謁之因得素侍立紅拂妓
姓張第一知素危亡不久棄素而奔靖靖與
同出西京將適太原稅轡於靈石店與虯鬚
相值乃中形人也赤鬚而虬破衫蹇衛而來
投布囊於地取枕欹卧看張妓理髮委地立
梳於牀靖見虯鬚視之甚怒未决時時側目
張熟觀其面妓一手握髮一手映身揺視靖
令勿怒急梳頭畢斂衽前問其姓卧者曰張
妓曰妾亦姓張合是妹遽拜之問第幾云第
三又曰妹第幾曰最長喜曰今日幸得逢一
妹妓遂呼靖曰李郞且來拜三兄靖遂拜之
環坐割肉爲食客以餘肉飼驢笑曰李郞貧
士何以致異人且話其由客曰然則何之曰
避地太原復命酒共飲又曰嘗知太原之異
人乎靖曰州將之子年可十八姓李客曰似
則似矣然須見之李郞能致予一見否靖言
余友人劉文靜與之甚狎必可致也客曰望
氣者俾吾訪之遂約其日相候於汾陽橋及
期果至靖話於文靜曰吾有善相者欲見郞
君請迎之文靜素奇其人方議匡輔遽致酒
迎之俱見太宗不衫不履褐衣裘而來神氣
揚揚邈與常異客見之默然居末坐氣喪心
死飲數杯招靖謂曰此眞天子也靖以告劉
益喜賀旣出虯鬚曰吾見之十得八九也然
亦須令道兄見之又約靖與妹於京中馬行
東酒樓下旣至登樓見虬鬚與一道流對飲
因環坐爲約與道兄同至太原道與劉文靜
對碁鬚靖俱會文皇亦來精彩驚人長揖而
坐神清氣爽滿坐風生顧眄煒如也道兄一
見慘然下棋子曰此局輸矣於此失局奇哉
救無路矣知復奚言罷奕旣出謂虬鬚曰此
世非公世界也他方可矣勉之勿以爲念同
入京虬鬚命其婦妹與李郞相見其婦亦天
人也虬鬚紗巾褐裘挾彈而至相與入中堂
陳樂歡飲女樂三十餘人非王侯之家所有
也殆若洞天之會旣而舁二十牀以繡帊蓋
之去其帊曰此乃文簿鑰匙耳皆珍寶貨泉
之數併以充贈吾本欲中華求事或龍戰三
五年以此爲輕費今旣有主亦復何爲太原
李氏眞英主也三五年内即當太平李郞一
妹善輔賛之非一妹不能賛明主勉之哉此
去十年後東南數千里外有異是吾得事之
秋也聞之可潜以酒相賀因呼家僮百餘人
出拜曰李郞一妹是爾主也言訖與妻戎裝
乘馬而去道兄亦不知所之靖得此事力以
助文皇締大業貞觀中東南夷奏有海賊以
□船千艘兵十餘萬入扶餘國殺其主自立
爲王國内以定靜靖知虬鬚成功歸吿其妻
乃瀝酒東南而賀焉故知眞人之興乃天受
也豈庸庸之徒可以造次思亂者哉
　　　崔希眞
會稽崔希眞嚴冬之日有負薪老叟立門外
雪中崔凌晨見之有傷憫之色揖問之叟去
笠與語顧其狀貌不常乃問其姓氏云某姓
葛第三崔延坐崔曰雪寒旣甚作大麥湯餅
可乎叟曰大麥四時炁足食之益人勿以豉
不利中府崔然之自促令備饌時崔張絹欲
召畫工爲圖連阻沍寒畫工未至張絹倚于
壁叟取几上筆墨畫一株枯松一採藥道士
一鹿隨之落筆迅逸畫蹤高古殆非人世所
有食畢致謝而去崔異其事寶以自隨因逰
淮海遇鑒古圖畫者使閲之鑒者曰此稚川
之子葛三郞畫也崔咸通初入長安於灞橋
遇鬻蔬者狀貌與叟相類因問非葛三郞乎
蔬者笑曰非也葛三郞是𣈆代葛稚川之子
人間安得識之負蔬而去不知所之
　　　越僧懷一
越僧懷一居雲門寺咸通中凌晨欲上殿燃
香忽見一道流相顧而語曰有一奇境事能
徃逰乎懷一許諾相與入山花木繁茂水石
幽勝或連峯槩天長松夾道或瓊樓蔽日層
城倚空所見之異不可殫述乆之覺飢道流
已知矣謂曰此有仙桃千歲一實可以療飢
以一桃授之大如二升器奇香珍味非世所
有食訖復行或凌波不濡或騰虚不礙或矯
身雲末或振袂空中或仰視日月下窺星漢
如是復歸還舊居已周歲矣懷一自此不食
周逰人間與父母話其事因入道歷詣仙山
更尋靈勝去而不復返
　　　王廓
布衣王廓咸通中自荆渚隨船將遇洞庭風
甚泊舟君山下與數人出岸尋山徑登山而
行忽聞酒香問諸同行皆曰無良乆香愈甚
路側崖間見有洞穴廓心疑焉遂入穴中行
十餘步平石上有窪穴中有酒掬而飲之味
極醇美飲可半斗餘陶然似醉坐歇窪穴之
側稍醒乃歸舟中話於同侣衆人爭徃求之
無復所見自此充悅無疾漸厭五穀乃入名
山學道去後看仙經云君山有天酒飲之昇
仙廓之所遇者乃此酒也
　　　楊大夫
楊大夫者宦官也亡其名年十八歲爲冥官
所攝無疾而死經宿乃蘇云旣到陰冥間有
廨署官屬與世無異陰官案牘示之見其名
字歷歷然云年壽十八而亦無言請託旁有
一人爲其請乞願許再生詞意極切乆之而
冥官見許即令還其人送楊數百步將别楊
媿謝之知再生之恩何以爲報問其所欲其
人曰或遺鳴砂弓即相報也因以大銅錢一
百餘與楊俄然而覺平復無苦自是求訪鳴
砂弓亦莫能致或作小宫闕屋宇焚而報之
如是者數矣楊頗留心鑪鼎志在丹石能製
反魂丹有疰悮暴死者研丹一粒拗開其口
灌之即活嘗救數人有閹官夏侯者楊與丹
五粒以服之旣而以爲冥官追去責問之次
白云曾服楊大夫丹一粒耳冥官旣置還夏
侯得丹之効旣蘇盡服四粒歲餘又見黄衣
者追捕之云非是冥曹乃泰山追之耳夏侯
隨去至高山之下有宫闕焉及其門見二道
士問其平生所履一一對答徐啓曰某曾服
楊大夫丹五粒矣道士遽令却迴夏侯拜謝
曰某是得神丹之力延續年命願改名延年
可乎道士許之後即因改名延年矣楊自審
丹之靈効常以救人其子暄因自畿邑歸京
未明行二十餘里歇於大莊之上忽聞莊中
有驚諠哭泣之聲問其故主人之子暴亡暄
解衣帶中取丹一粒令研而灌之良乆亦活
楊物産瞻足早解所任縱意閑放唯以金石
爲務未嘗有疾年九十七而終晩年遇人携
一弓問其名云鳴砂弓也於角面之内中有
走砂楊買而焚之以報見救之者見其反魂
丹方云是救者授之自宻修製故無能得其
術者矣
　　　薛逢
河東薛逢咸通中爲綿州刺史歲餘夢入洞
府見餚饌甚多而不覩人物亦不敢食之乃
出門有人謂曰此天倉也明日話於賓友或
曰州界昌明縣有天倉洞中有自然飲食徃
徃逰雲水者得而食之即使道士孫靈諷與
親吏訪之入洞可十餘里猶須執炬十里外
漸明朗又三五里豁然與人世無異崖室極
廣可容千人其下平整有石牀羅列牀上有
飲食名品極多皆新食軟美甘香靈諷拜而
食之又割開三五所請以奉於薛公爲信及
齎出洞門形狀宛然皆化爲石矣洞中左右
有散麵溲面堆鹽積豉不知紀極又行一二
里溪水迅急旣闊且深隔溪見山川居第歷
然不敢渡而止近崖坡中有履跡徃來皆長
二三尺纔如有人行處薛公聞之歎異靈勝
而莫窮其所以也余按地理誌云少室山有
自然五穀甘果神芝仙藥周太子𣈆學道上
仙有九千年資粮留於少室山山在蒿山西
十七里從東角上四十里下又上十里得上
定思十里中有大石門爲中定思自至崖頭
下有石室中有水多白石英室内有自然經
書自然飲食與此無異矣天台山東有洞入
十餘里有居人市肆多賣飲食乾符中有逰
僧入洞經歷市中飢甚聞食香買蒸餅啗之
同行一僧服炁不食旣飽行十餘里出洞門
己在登州吴平縣界所食之僧俄變爲石以
此言之王列石髓張華龍膏得食之者亦須
累積陰功天挺仙骨可上登仙品若常人啗
之必化爲石矣
　　　蜀氏
蜀氏遇𣈆氏飢輩三五人挾木弓竹矢入白
鹿山捕獵以自給因值群鹿駭走分路格之
一人見鹿入兩崖間纔通人過隨而逐之行
十餘步但見城市櫛比閭井繁盛了不見鹿
徐行市中因問人曰此何處也答曰此小成
都耳非常人可到子不宜乆住遂出穴宻誌
歸路以告太守劉悛悛使人隨徃失其舊所
矣庾仲沖雍荆記曰武陵西陽縣南數里有
孤山巖石峭拔上有葱自成畦壠拜而乞之
輒自拔食之甚美山頂有池魚鼈至七月七
日皆出而逰半巖室中有書數千卷昔道士
所遺經也元嘉中有蠻人入此山射鹿入石
穴中蠻人逐之穴傍有梯因上即豁然開朗
别有天日行數十步桑果蔚然阡陌平直行
人甚多蠻人驚遽而出旋削樹記路却結伴
尋之無復處所顧野王云天地之内名山之
中神異窟宅非止一處則桃源天台皆其類
也
　　　僧悟玄
僧悟玄不知何許人也雖寓跡緇褐而潜心
求道自三江五嶺黔楚諸名山無不逰歷每
遇洞府必造之焉入峨嵋山聞有七十二洞
自雷洞之外諸崖石室邃穴之間無所遺焉
偶歇於巨木之下乆之有老叟自下而上相
挹而坐問其所詣悟玄具述尋訪名山靈洞
之事叟曰名山大川皆有洞穴不知名字不
可輒入訪須得洞庭記嶽瀆經審其所屬定
其名字的其里數必是神仙所居與經記相
合然後可逰耳不然有風雷洞鬼神洞地獄
洞龍蛇洞誤入其中害及性命求益反損深
可戒也悟玄驚駭乆之謝其所教因問曰今
峨嵋洞天定可逰否叟曰神仙之事吾不敢
多言但謁洞主自可問耳悟玄又問洞主爲
誰叟曰洞主姓張今在嘉州市門屠肉爲事
中年而肥者是也語訖别去悟玄復至市門
求之張生在焉以前事告之張曰無多言也
命其妻烹肉與悟玄爲饌以肉三器與之悟
玄辭以不食肉乆矣張曰逰山須得炁力不
至飢乏然後可行若不食此無由得到矣勉
之再三悟玄亦心自計度恐是神仙所試不
敢拒命食盡二器厭飫彌甚張亦勸之固不
能食矣食訖求去張俯地拾一瓦子以授之
曰入山至其峯下值某洞門有長松下有迴
溪上有峭壁此天眞皇人所居之洞也以瓦
扣之三二十聲門開則入每遇門即扣之則
神仙之境可到矣依教入山果得洞與所指
無異以瓦扣之良乆峭壁中開洞内高廣平
穩可通車馬兩面皆青石瑩潔時有懸泉流
渠夾路左右凡行十餘里又值一門扣之復
開大而平闊徃徃見天花夾道所窺見花卉
之異人物徃來之盛多是名姝麗人仙童玉
女時有仙官道士部伍車騎憧憧不絶又遇
一門扣之彌切瓦片碎盡門竟不開乆之聞
震霆之音疑是山石摧䧟惶懼而出奔走三
五十步巳在洞門之外無復來時景趣矣復
訪洞主巳經月餘屠肆宛然而張生已死十
許日矣自此志棲名山誓求度世復入峨眉
不知所之矣
　　　費冠卿
費冠卿者池州人也進士擢第將歸故鄕别
相國鄭餘慶公素與秋浦劉令友善喜費之
行託以寓書焉手札盈幅緘授費戒之曰劉
令乆在名場所以不登甲乙之選者以其褊
率不拘於時捨高科而就此官可善遇之也
費固請公略批行止於書末貴其因所慰薦
稍垂青眼公然之發函批數行復緘之如初
費至秋浦先投刺於劉劉閲刺委諸案上略
不顧眄費悚立俟命久之而無報疑其不可
干也即以相國書授閽者劉發緘覽畢慢駡
曰鄭某老漢用此書何爲擘而棄之費愈懼
排闥而入趨拜於前劉忽憫然顧之揖坐與
語日巳暮矣劉促令排店費曰日已昏黑或
得逆旅之捨巳不及矣乞於廳廡之下席地
一宵明日却詣店所即自解囊裝舒氈席於
地劉即拂衣而入良乆出曰此非延賓之所
有一閣子可以憩息僕乘於外可也即令左
右引僕夫衛子分給下處劉引費挈氈席入
廳後對堂小閣子中旣而閉門鎖繫甚嚴費
莫知所以據榻而息是夕月明於門竅中窺
其外悄然無聲見劉令自操篲畚掃除堂之
内外庭廡階壁靡不周悉費異其事危坐屛
息不寐而伺焉將及二更忽有異香之氣非
常人世所有良乆劉執版恭立於庭似有所
候香氣彌甚即見雲冠紫衣仙人長八九尺
數十人擁從而至劉再拜稽首此仙人直詣
堂中劉立侍其側俄有筵席羅列餚饌奇果
香溢閣中費聞之已覺神清氣爽須臾奏樂
飲酒命劉令布席於地亦侍飲焉樂之音調
非世間之曲仙人忽問曰得鄭某信否對曰
得信甚安頃之又問得鄭書否對曰費冠卿
先輩在長安中來得書笑曰費冠卿且喜及
第也今在此耶對曰在仙人曰吾未合與之
相見且與一杯酒但向道早修行即得相見
矣即命劉酌一杯酒送閣子中費冠卿窺見
劉自呷酒了即於階下取盆中水投之費疑
而未飲仙人忽下階與徒從乘雲而去劉拜
辭嗚咽仙人戒曰爾見鄭某但令修行即得
相見也旣去即詣閣中見酒猶在驚曰此酒
萬劫不可一遇何不飲也費力爭得一兩呷
劉即與冠卿爲修道之友卜居九華山以左
拾遺徴竟不起鄭相國尋以去世劉費頗祕
其事不知所降是何仙也
　　　鄭南海紫邏任叟
鄭南海爲牧梁宋其表弟進士劉生寓居汝
州有紫邏山即神仙靈境也劉以寓居力困
欲之梁宋求救因行諸藥肆中旣坐有樵叟
倚擔於壁亦坐焉主人連叱之曰此有官客
何忽唐突劉斂衽而起謂主人曰某閑人也
樵叟所來必有所求或要藥物有急難所請
不可令去懇揖叟令坐問其所要叟曰請一
幅紙及筆硯耳劉即取肆中紙筆以授之叟
揮毫自若書畢以授於劉書曰承欲徃梁宋
梁宋災方重旦夕爲人訟承欲訪鄭生鄭生
將有厄即爲千里客兼亦變衫色紫邏樵叟
任某書呈劉覽驚異筆勢遒逸超逾常倫看
讀之際失叟所在月餘鄭爲人所訟黜官千
里之外皆如其言劉即於紫邏葺居物色求
訪不復見叟世寶其書巢寇犯闕方失其所
在也

雲笈七籤卷之一百一十二










雲笈七籤卷之一百一十三上()棠三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳
　　　任生
任生者隱居嵩山讀書志性專靜常夜聞異
香忽於簾外有謂生曰某以冥數合與君偶
故來耳生意其異物堅拒不納其女子開簾
而入年可二十餘凝態艷質世莫之見有雙
鬟青衣左右翼侍夜漸乆顧謂侍者曰郞君
書籍中取一幅紙兼筆硯來乃作贈詩一首
曰我名籍上清謫居逰五嶽以君無俗累來
勸神仙學又曰某後三日當來言畢而去書
生覽詩見筆札秀麗尤疑其妖異三日果來
生志彌堅女子曰妾非山精木魅名列上清
數運冥合暫謫人間自求匹偶以君閑澹願
侍巾箱不止於延福消禍亦冀貴而且壽今
反自執迷亦薄命所致又贈一篇曰葛洪亦
有婦王母亦有夫神仙盡靈匹君子意何如
書生不對面墻而已女子重贈一篇曰阮郞
迷不悟何要申情素明日海山春彩舟却歸
去嗟歎良乆出門東行數十步閃閃漸上空
中去地百餘丈猶隱隱見於雲間以三篇示
於人皆知其神仙矣痛生之不遇也數月生
得疾見二黄衣人手持牒來追曰子命已盡
遂被引去行十餘里忽見幢節幡蓋迤邐不
絶有女子乘翠輦侍衛數十人二黄衣與生
闢易隱於墻下女子望見旣至問曰何人黄
衣具言女子笑曰是嵩山讀書薄命漢謂黄
衣把牒來曰公數盡矣今旣相遇不能無情
索筆判牒更與三年生再拜之二使者曰此
三素元君仙官朂貴旣有命旣須回使者送
至舊居見身卧於牀上使者從後推之乃蘇
嗟恨累日後三年果卒
　　　羅公遠
羅公遠八月十五日夜侍明皇於宫中翫月
公遠曰陛下莫要月宫中看否帝唯之乃以
拄杖向空擲之化爲大橋橋道如銀與明皇
昇橋行若十數里精光奪目寒氣侵人遂至
大城公遠曰此月宫也見仙女數百皆素練
霓衣舞於廣庭上問其曲名曰霓裳羽衣也
乃宻記其聲調旋爲冷氣所逼遂復躡銀橋
迴返顧銀橋隨步而滅明日召樂工依其調
作霓裳羽衣曲遂行於世明皇欲傳隱形之
術公遠祕而不說上怒乃選善射者十人伏
於壁召公遠與語衆矢俱發公遠致斃上令
瘞於宫内月餘中使自蜀迴奏事訖云臣至
駱谷見羅公遠令附起居專於成都望車駕
上大驚問其行李如何曰跣足携鞋一隻乃
令開棺視之唯見一草鞋在棺有箭孔十數
安禄山犯闕明皇幸蜀有稱維厶延來謁召
之即不見思其意維厶延蓋公遠字也上悔
恨歎息累日
　　　羅方遠
羅方遠江夏人也刺史春致設觀者如市有
白衣人長丈餘質貌甚異門衛者皆怪俄有
一小兒傍過叱曰汝何故離本所驚怖官司
其人攝衣而走官吏執小兒至宴所具白刺
史問甚姓對曰姓羅名方遠自㓜好道適見
守江龍入州看設某叱令迴刺史不信曰爾
何誕妄若誠有龍即令我見本形方遠曰請
試之乃於江濱作小坑深闊一丈去岸八九
尺引江水注之刺史與寮佐郡人皆徃注視
逡巡有白魚可長五六寸隨水入坑騰躍漸
大有青煙如練起須臾黑氣滿空雷電赩赫
風雨馳驟乆之乃息見龍於江心身與雲氣
相連素光滿水食頃方滅刺史具表以進方
遠時明皇方留意神仙即日召見上與張果
老葉法善弈棋次二人見之大笑曰村兒有
何解乃各執棋子數枚謂方遠曰此有物曰
空手及開手果無所有悉在方遠處上大驚
異自後累試其術如神
　　　李師稷
會昌元年李師稷中丞爲浙東觀察使有商
客遭風飄不知所止月餘至大山瑞雲覆繞
奇花異樹盡非人間所覩山側有人迎問安
得至此客具以吿乃令移舟於岸旣登岸乃
云須謁天師遂引至一處若大宫觀旣入見
一道士眉鬢俱白侍衛十餘人坐大殿令上
與語曰汝中國人也兹地有縁方得一到此
即蓬萊山也乃令左右引於宫内逰觀玉臺
翠樹光彩奪目院宇數十皆有號至一院扃
鎻嚴固窺之衆花滿亭堂有几褥焚香階下
客問之此院誰何答曰此是白樂天院樂天
在中國未來耳乃潜記之遂辭歸數旬至越
具白廉使李公盡録以報白公公己脫煙埃
投棄軒冕與居昧昧者固不聞也安知非謫
仙哉
　　　袁滋
袁相名滋未達時居復郢間復州青溪山秀
麗無比袁公因晴登臨此山行數里逕漸幽
小阻絶無蹤有人儒服市藥爲業結廬山之
下袁公與語甚相狎因留宿其舍袁公曰此
境山泉奇異當爲靈仙之所都府儒生曰有
道士五六人蓋物外之士也數日一來莫知
其所居處與之雖熟不肯細言袁公曰某可
來相謁否曰彼其惡人然頗好酒足下但求
美醖一榼或得見也袁公辭歸後得美酒挈
而徃歷數宿五人果來布裘紗帽藜杖草履
相見遂通寒暄大笑乃相與臨清澗據石濯
足戲調儒生爲列席致酒五人顧酒甚歡曰
何處得此物來且各三五盞儒生曰非某所
能致有客携來顧謁仙兄乃引袁公出歷拜
五人相顧失色悔飲其酒兼怒儒生曰公不
合以外人相擾儒生曰此人誠志復是士流
許之從容亦何傷也意遂漸解見袁公謙恭
特甚乃時與笑語目袁生曰坐袁生再拜就
席少頃酒酣乃視袁公相謂曰此人似西華
坐禪僧良久云眞是便屈指計之曰此僧去
來四十七年矣問袁公之歲適四十七撫掌
曰須求官職福禄已至遂與袁公握手言别
過洞逾嶺捫蘿跳躍翩翩如飛倏忽不見袁
公後乃登第果拜相領西蜀節製
　　　王水部
大歷中有水部王員外者篤好道術雖居朝
列有布衣方樂之士日與逰從一日有道侣
數人在廳王君方與談諧會除厠裴老携穢
路側宻近廳所王君妻令左右止之因附耳
於壁聽道侣言竊笑不已王君僕使皆怪之
少頃裴老傭事畢王君將如厠遇於户外裴
老斂衣似有白事曰員外甚好道王君驚曰
老人安得知莫有所解否對曰某曾留心知
員外酷似好道然無所遇適來廳上數人大
是凡流但眩惑員外希酒食而巳王君異之
其妻駡之曰君身爲朝客乃與穢夫交結遣
人逐之裴老笑請去王君邀從容曰老人請
後日相訪王君齋沐凈室裴老布袍曳杖而
至有隱逸之風王君坐話茶酒更進裴老曰
員外非眞好道乃是愛藥術試鑪火可驗取
一鐵合重二斤分爲兩片致於火中須臾色
赤裴老解布衫角藥兩丸小於麋粟撚碎於
合上復以火燒之食頃裴老曰成矣令王君
僕使壯者以火筯持之擲於地逡巡成金色
如雞冠王君降禮再拜而謝之裴老曰此一
兩敵常金三兩然員外亦不用留將施貧乏
遂辭去曰從此亦無復來矣王君曰願至仙
伯高第申起居容進否裴老曰可蘭陵西坊
大菜園後相尋遂别王君乃易服徃果見小
門叩之有蒼頭出曰莫是王員外否遂引入
堂宇甚新淨裴老道服相迎侍女十餘人皆
有殊色茶酒果實甚珍服用輝焕迨晚王君
吿去裴老送出門旬日再去其第已爲他所
質裴老亦不知所在
　　　崔生
進士崔生常逰青山解鞍放驢無僕御驢逸
而走馳之不能及約行十里至一洞口時巳
曛黑驢即奔入崔生悚懼不敢前進力固疲
矣遂寢巖下至曉洞中微明乃入十餘里望
見巖壑間有金城絳闕而被甲執兵者守衛
之崔生知是仙境乃吿曰某塵俗之士顧謁
仙翁守吏趨報頃之召入見一人居殿服羽
衣身可丈餘侍女數百與崔生趨拜使坐與
語忻然留宿酒味珍香異果羅列謂崔生曰
此非人世府也驢追益走者余之奉邀也蓋
一女子願事於君此亦冥數前定耳生再拜
謝遂以女妻之數日令左右取青合中藥兩
丸與生服之但覺臟腑清瑩摩體若蟬蛻瑩
然嬰兒之貌每朔望與崔生乘鶴而上朝蘂
宫月餘崔生曰某血屬在人間請歸一决非
有所戀也仙公戒之曰崔郞不得淹留遂與
符一通急有患禍此可隱形愼不可逰宫禁
臨别又與一符曰甚急即開乃命取一驢付
之崔生到京都試徃人家皆不見因入内會
劒南進太眞錦繡乃竊其珍者上曰計無賊
至此必爲妖取之遂令羅公遠作法以朱字
照之寢殿户後果得崔生崔生具寫本末上
不信令笞死崔生乃出仙翁臨行之符照公
遠與持執者當時絶倒良久方起啓上曰此
人已居上界不可殺也縱殺之臣等即受禍
亦非國之福上乃赦之猶疑其事不實遣數
百人具兵服兼術士送至洞口復見金城絳
闕仙翁御殿侍從森然出呼曰崔郞不取吾
語幾至顚毁崔生拜訖遂昇洞門所送者欲
隨之仙翁以杖畫地成川闊數丈崔生妻擲
一領巾化爲五色絳橋令崔生踏過橋隨步
即滅旣至洞口崔生謂送人曰事只如此可
以歸須臾雲霧四合咫尺不見唯聞鸞鶴簫
籟之聲遥望雲山而去上方知其神仙也
　　　黄尊師
茅山黄尊師法籙甚高嘗於山前修觀起天
尊殿置講求資曰有數千人時講衆初合忽
有一人排門大呼貌甚粗黑言詞鄙陋腰插
驢鞭如隨商客者駡道士奴時正熱誘衆何
事自不向深山學修道業何敢妄語黄師不
測之即輟講遜詞謝之衆人悉畏不敢抵忤
良乆詞色稍和曰如是聚集豈不是要修堂
殿耶都用幾錢尊師曰要五千貫其人曰可
盡輦破鐵釜及雜鐵來黄師疑是異人遂遽
令於觀内諸處收拾約得鐵八百斤其人乃
掘地爲鑪以火銷之探懷中取一胡蘆瀉出
兩丸藥以物攪之少頃去火已成銀曰此合
錢萬貫若修觀計用有餘請施貧乏如所獲
無多且罷之黄師與徒衆皆敬謝問其所欲
笑出門去不知所之後十餘年黄師奉詔入
京忽於市街西見插驢鞭者肩絆小復子隨
騎驢老人行全無茅山氣色黄欲趨揖乃撥
手指乘驢者復連叩頭黄但搕禮而已老人
髮盡白視之如十四五女子也
　　　盧杞
盧相名杞少時甚貧與市嫗麻婆者於東都
廢宅稅舍以居麻婆亦孑然盧公常以疾卧
月餘麻婆憫之常來爲作粥食盧病愈多謝
之後累日向晩自外歸見金犢車子立麻婆
户外盧且驚異宻候之見一女子年十四五
眞神仙人明日潜訪麻婆曰郎君莫要作婚
姻否如是則爲請求之盧曰某貧賤安敢輙
有此意麻曰亦何妨旣夜麻婆曰事諧矣請
郞君清齋三日會於城東廢觀旣至見古樹
荒草乆無人居逡巡雷電震曜風雨暴至化
爲樓臺金鑪玉帳景物華麗俄有輜軿降空
即所見女子也與盧相見曰某奉上帝命遣
人間自求匹偶郞君有仙相故遣麻婆傳意
㫖更七日清齋當再奉見女子呼麻婆付藥
兩丸須臾雷電黑雲女子忽失所在古樹荒
草蒼然如舊麻婆與盧遂歸又清齋七日钁
地種藥適已蔓生未移刻二胡蘆生於蔓上
漸大如兩斛甕許麻婆以刀刳其中及七日
之期與盧公各處其一仍令盧公具油衣三
領風雲忽起騰上碧霄耳中唯聞波濤之聲
迤邐東去又謂盧公曰莫寒否令著油衣如
氷雪中行復令著至三重即甚温暖謂麻婆
曰此去洛陽多少婆曰巳八萬里良巳胡蘆
止息遂見樓臺皆以水晶爲墻垣被甲仗者
數人麻婆引盧公入見女子居殿侍從女數
百人命盧公坐具酒饌麻婆屛息立於諸衛
之下女子謂盧公曰郞君合得三事取一事
可者言之若欲長留此宫壽與天畢次爲地
仙常居人間時得至此下爲中國宰相如何
盧生曰在此實爲上願女子喜曰此水晶宫
也某爲太陰夫人仙格巳高郞君便當白日
昇天須執志堅一不得改移以致相累也仍
須啓上帝乃索青紙爲寫素當庭拜奏少頃
聞東北喧然聲云帝使至太陰夫人與諸仙
趨降俄有幢節香幡引朱衣少年立於階下
朱衣宣帝命公得太陰夫人狀云盧杞欲住
水晶宫如何盧公無言夫人但令疾應又無
言夫人及左右大懼馳入取鮫綃五疋以賂
使者欲其稽緩食頃間又問盧杞欲求水晶
宫住否欲地仙否欲人間宰相否盧公大呼
曰欲得人間宰相朱衣趨去太陰夫人失色
令麻婆速領迴遂入胡蘆依前聞風雨之聲
至地遂到舊居塵榻儼然時巳中夜胡蘆與
麻婆俱不見矣杞後果爲相
　　　盧李二生
昔有盧李二生隱居太白山讀書兼習吐納
導引一旦李生吿歸曰某不能甘於寒苦且
浪跡江湖决别而去後李生爲桔子園吏隱
欺折官錢數千貫羈縻不得他去貧悴曰甚
偶過揚州阿師橋逢見一人草履麻衣視之
乃盧生也昔號二舅李生與之語哀其衣弊
盧生大駡曰我貧賤何耻公不外物投身凡
冗之所又有積負且攖囚拘尚何面目以相
見乎李生原謝二舅笑曰居所不遠翌日馳
馬奉迎至旦果有一僕御駿足而來云二舅
邀郞君旣去馬疾如風出城之南行數十里
路側有朱門斜開二舅出星冠霞帔容貌光
澤侍女數十人與橋下儀質全别邀李生中
堂宴饌名花異木疑在仙府又累出藥品悉
皆珍奇旣夕引李生坐北亭置酒曰適命得
佐酒者頗善筌篌須臾紅燭引一女子至容
貌極麗新聲甚嘉李生視箜篌上有朱書十
字云天際識歸舟雲間辨江樹罷酒二舅曰
莫願作婚姻否此人名家質貌兼美李生曰
某安敢及此二舅許爲成之又曰公所負官
錢幾何曰二千貫乃與一拄杖曰將此於波
斯店内取錢可從此學道無自穢身䧟罪也
迨晩僕人復御前馬至二舅令李生去送出
門洎歸頗疑訝爲神仙矣即以拄杖詣波斯
店其輩見杖曰何以得之依語付錢遂得免
縶而去旣驚且異乃再徃盧二舅所居將謝
之即荒草原地而已悵望而歸其年徃汴州
行軍陸長源以女嫁之旣見頗類盧二舅北
亭見者復解箜篌仍有朱字視之果見天際
之句也李生具說揚州城南廬二舅亭中筵
宴之事女曰某少年兄弟戲書之句嘗夢見
雲仙官追如公所言也李生歎訝之甚後竟
不能得遇
　　　李石
唐相李石未達時頗好道嘗逰嵩山荒草中
間有人呻吟聲視之乃病鶴鶴乃人語曰某
巳爲仙厄運所鍾爲樵者見傷一足將折須
得人血數合方能愈也君有仙骨故以相託
李公解衣即欲刺血鶴曰世間人少公且非
純人乃拔一眼睫曰持徃東都但映照之即
知矣李公中路自視乃馬首也至洛陽所遇
頗衆悉非全人或犬彘驢馬首偶於橋上見
一老翁騎驢以睫照之乃人也李公敬揖具
言病鶴之事老翁忻然下驢宣臂刺血李公
以小瓶盛之持徃鶴所濡其傷處裂衣封裹
鶴謝曰公即爲明皇時宰相後當輕舉相見
非遥愼勿墮志李公拜之鶴沖天而去
　　　李主簿
近有選人李主簿者新婚東出關過華嶽廟
將妻入謁金天王妻拜未終氣絶而倒唯心
上微暖舁歸客邸馳馬詣華陰縣求醫術之
人縣宰曰葉仙師善術奉詔投龍迴去此一
驛公可疾徃迎之李公單騎馳去約十五餘
里遇之李公下馬伏地流涕敬拜具言其事
仙師曰何等妖魅乃敢及此遂與李公先行
謂從者曰鞍馱速驅來持朱鉢及筆至舍巳
聞哭聲仙師入見曰事急矣且將墨筆及紙
來遂書一符焚香以水噀之符北飛走聲如
飄風良乆無應仙師怒又書一符其聲如雷
頃之亦無驗少時鞍馱到取朱筆令李公左
右煑少許薄粥以候其起乃以朱書一符噴
水叱咤之聲如霹靂須臾口鼻有氣眼開良
乆能言問其狀曰某初拜時金天王曰好夫
人第二拜云留取遣左右扶歸院適已三日
親寶大集聞敲門門者走報王曰何不逐却
乃第一符也逡巡門外鬧甚門者數人細言
於王王曰且發遣是第二符也俄有赤龍飛
入王扼喉纔能出聲曰放去某遂有人送出
第三符也李公罄囊以謝之是知靈廟女子
不得入也
　　　盧常師
祕書少監盧常師進士擢第性恬淡不樂軒
冕世利蔑然無留意因棄官之東洛謂所親
曰果與浙西魚尚書故舊旬日當謁去又曰
某前身是僧坐禪處猶在會稽亦擬自訪遺
跡家人亦怪其將遠行而不備舟檝不旬日
而卒
　　　裴令公
裴令公少時有術士云命屬北斗廉貞星將
軍宜每以清酒名果敬祭當得冥助也裴公
自此未嘗懈怠及爲相機務繁迫乃遺始志
心或不足未始言於人諸子亦不知在京有
道者來宿於裴公第中夜謂曰相公昔年尊
奉天神何故中道而止崇護不已亦有感於
相公裴公心知其廉貞不知靈應後爲太原
節度使家人染疾召女巫視之有彈胡琴巫
顚而倒之良乆蹶然而起曰請見相公廉貞
將軍遣某傳語何大無情都不相知也將軍
怒甚相公何不敬謝之裴公大驚女巫曰當
擇良日齋潔於靜院焚香設酒果將軍亦欲
示見於相公别日裴公沐浴具朝服立於階
前東南奠酒再拜見神披金甲持朱戈身長
三丈餘南嚮而立裴公驚悚流汗俯伏於地
不敢動少頃即不見問左右皆曰無之自是
裴公尊奉有踰厥初

雲笈七籤卷之一百一十三上
雲笈七籤卷之一百一十三下棠四
　　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳(續仙)
續仙傳序
古今神仙舉世知之然飛騰隱化俗難可覩
先賢有言曰人間得仙之人且千不聞其一
況史書不載神仙之事故多不傳於世詳其
史意以君臣父子理亂忠孝之道激勵終古
也若敦尚虚無自然之跡則人無所拘製矣
史記言三神山在海中仙人居金銀宫闕不
死之藥生其上人有欲徃者則風引舟而去
終莫能到斯亦激勵拘製之意也大哉神仙
之事靈異罕測述云初之修也守一鍊氣拘
謹法度孜孜辛勤恐失於纖微及其成也千
變萬化混跡人間或藏山林或逰城市其飛
昇者多徃海上諸山積功已高便爲仙官卑
者猶爲仙民何者十洲間動有仙家數十萬
耕植芝田課計頃畒如種稻焉是有仙官分
理仙民及人間仙凡也其隱化者如蟬蛻留
皮换骨鍊氣養形質於巖洞然後飛昇成於
眞仙信非虚矣汾生而慕道常媿積習及長
逰歷宦途周逰寰宇凡接高尚所說或覽傳
記兼復聞見皆銘於心而書於牘又以國史
不書事散於野矧當中和兵火之後墳籍猶
闕詎有秉筆記而述作者處世斯乆人漸稀
傳惜哉他時寂無遺聲今故編録其事分爲
三卷冀資好事君子學道之人譚柄用顯眞
仙者哉朝請郞前行溧水縣令兼監察御史
賜緋魚袋沈汾撰
　　　玄眞子
玄眞子姓張名志和會稽山陰人也博學能
文進士擢第善畫飲酒三斗不醉守眞養氣
卧雪不寒入水不濡天下山水皆所逰覽魯
公顏眞卿與之友善眞卿爲湖州刺史與門
客會飲乃唱和爲漁父詞其首唱即志和之
詞曰西塞山邊白鳥飛桃花流水鱖魚肥青
箬笠緑蓑衣斜風細雨不須歸眞卿與陸鴻
漸徐士衡李成矩共唱和二十五首遞相誇
賞而志和命丹青剪素寫景夾詞須臾成五
本花木禽魚山水景像奇絶蹤跡今古無倫
而眞卿與諸寶客傳玩歎伏不已其後眞卿
東逰平望驛志和酒酣爲水戲鋪席於水上
獨坐飲酌嘯詠其席來去遲速如刺舟聲復
有雲鶴隨覆其上眞卿親賓參佐觀者莫不
驚異尋於水上撝手以謝眞卿上昇而去今
猶有傳寶其畫在人間者
　　　藍采和
藍采和不知何許人也常衣破藍衫六銙黑
木腰帶闊三寸餘一脚著靴一脚跣行夏則
衫内加絮冬則卧於雪中氣出如蒸每行歌
於城市乞索持大拍板長三尺餘常醉踏歌
老少皆隨看之機捷諧謔人問應聲答之笑
皆絶倒似狂非狂行則振鞋踏歌云踏踏謌
藍采和世界能幾何紅顔一春樹流年一擲
梭古人混混去不返今人紛紛來更多朝騎
鸞鳳到碧落暮見桑田生白波長景明輝在
空際金銀宫闕高嵯峨歌詞多率爾而作皆
神仙意人莫之測但以錢與之繩穿拖行或
散失亦不迴顧或見貧人即與之或與酒家
周逰天下人有爲兒童時見者及斑白見之
顔狀如故後踏歌濠梁間於酒樓上乘醉有
雲鶴笙簫聲忽然輕舉於雲中擲下靴衫腰
帶拍板冉冉而去其靴衫等旋亦失亡
　　　朱孺子
朱孺子永嘉安固人也㓜而師道士王玄眞
居大箬巖(巖即陶隱居修眞誥於此亦爲/眞誥巖巖之西有陶山在焉)勤
苦事於玄眞深慕仙道常登山嶺採黄精服
餌歷十餘年一日就溪濯蔬見岸側二小花
犬孺子異之乃尋逐入枸杞叢下歸吿玄眞
訝之遂與孺子俱徃伺之復見二犬戲躍逼
之又入枸杞下玄眞與孺子共尋掘乃得二
枸杞根形狀如花犬堅若石洗潔歸以煑之
而孺子益薪看火三日晝夜不離竈側試嘗
汁味取喫不已及見根爛以吿玄眞共取食
之俄頃孺子忽飛昇在前峯上玄眞驚異久
之孺子謝别玄眞昇雲而去到今俗呼其峯
爲童子峯玄眞後餌其根盡不知其年壽亦
隱於巖之西陶山有採捕者時或見之
　　　王老
王老坊州宜君縣人也居於村野頗好道愛
客務行陰德爲意其妻亦同心不倦一日有
繿縷道士造其門王老與妻俱迎禮之居月
餘間日與王老玄談盃酌甚相歡洽俄患惡
瘡徧身王老乃求醫藥看療益加勤切而瘡
日甚迨將逾年道士曰此不煩以凡藥相療
但得數斛酒浸之自愈於是王老爲精潔釀
酒及熟道士言以大甕盛酒吾自加藥浸之
遂脫衣入甕三日方出鬢髮俱黑而顏復少
年肌若凝脂王老闔家視之驚異道士謂王
老曰此酒可飲能令人飛昇上天王老信之
初甕酒五斛餘及窺三二斗在爾清冷香美
異於常酒時方與二人持麥次遂共飲皆大
醉道士亦飲云上天去否王老曰願隨師所
適於是祥風忽起綵雲如蒸屋舍草樹全家
人物雞犬一時飛去空中猶聞打麥聲數村
人共觀望驚歎惟猫鼠棄而不去風定其賃
持麥二人乃遺在别村樹下後亦不食皆得
長年今宜君縣西三十里有昇仙鄕存焉
　　　侯道華
侯道華自言峨嵋山來泊於河中永樂觀若
風狂人衆道士皆輕易之而道華能斤斧觀
舍有所損悉自修葺登危歷險人所難及處
皆到又爲事賤劣有客來不問道俗凡庶悉
爲擔水汲湯濯足浣衣又淘溷灌園辛苦備
歷以資於衆衆益賤之驅叱甚於僕𨽻而道
華愈忻然又常好子史手不釋卷一覽必誦
之於口衆或問之要此何爲答曰上天無愚
懵仙人衆咸笑之經十餘年殿梁上或有神
光人每見之相傳云開元年中有劉天師嘗
鍊丹成試犬犬死而人不敢服藏之於殿梁
皆謂妄言忽暴風雨殿微損道華乃登梁復
見光於梁上䧟中鑿起木得一合三重内有
小金合子有丹遂吞之擲下其合吞丹訖遽
無變動謂之虚誑忽一日入市醉歸其觀前
素有松樹偃盖甚爲勝景道華乃著木履上
樹悉斫去松枝群道士屢止之不可但斫曰
他日礙我上昇處衆人常爲風狂怒之且甚
適永樂縣令至其公人觀見斫松深訝之衆
具白於縣官於是責辱之道華亦忻然後七
日道華晨起沐浴裝飾焚香曰我當有仙使
來相迎但望空拜不巳衆猶未信須臾人言
見觀前松上有雲鶴盤旋笙簫響亮道華忽
飛在松頂坐乆之衆甚驚忙永樂縣官吏道
俗奔馳瞻禮其責辱道華縣官叩搕流血道
華撝手以謝道俗云我受玉皇詔授仙臺郞
知上清宫善信院今去矣俄頃雲中仙衆作
樂幡幢隱隱凌雲而去
　　　馬自然
馬湘字自然杭州鹽官人也世爲縣之小吏
而湘獨好經史攻文學乃隨道士天下遍逰
後歸江南而常醉於湖州墮霅溪經日而出
衣不濕坐於水上而來言適爲項王相召飲
酒欲醉方返溪濱觀者如雲酒氣猶衝人狀
若風狂路人多隨看之又時復以拳入鼻及
出拳鼻如故又指溪水令逆流食頃指桞樹
隨溪水走來去指橋令斷復續後逰常州遇
馬植出相任常州刺史素聞湘名乃邀相見
迎禮甚異之植問道兄幸同宗姓欲爲兄弟
冀師道術可乎湘曰相公何望曰扶風湘戲
曰相公扶風馬湘則馬風牛但且相知無徴
同姓意言與植風馬牛不相及也然植留之
郡齋益敬之或飲會次植請見小術乃於席
上以瓷器盛土種瓜須臾引蔓生花結實取
食衆賓皆稱香美異於常瓜又於遍身及襪
上摸錢所出不知多少擲之皆青銅錢撮投
井中呼之一一飛出人有以取者頃復失之
又植言此城中鼠極多湘書一符令人帖於
南壁下以筯擊盤長嘯鼠成群而來走就符
下俯伏湘乃呼鼠有一大者近階前湘曰汝
毛蟲微物天與粒食何得穿穴屋宇晝夜撓
於相公且以慈憫爲心未能殺汝宜便率衆
離此大鼠乃迴群鼠前皆叩頭謝罪遂作隊
莫知其數出城門去自此城内便絶鼠後南
逰越州經洞巖禪院僧三數百人方齋而湘
與婺州永康縣牧馬巖道士王知微弟子王
延叟同行僧見湘知微到踞而食略無揖者
但使以飯湘不食促知微延叟速食而起僧
齋未畢及出門又促速行到諸曁縣南店中
約去禪院七十餘里深夜聞尋道士聲主人
遽應此有三人問者極喜請於主人願見道
士及入乃二僧見湘但禮拜哀鳴曰禪僧不
識道者昨失迎奉致貽責怒三數百僧到今
下牀不得某二僧是主事且不坐所以得來
固乞捨之湘惟睡而不對知微延叟但笑之
僧愈哀乞湘起曰此後無以輕慢人爲意迴
去入門僧輩當能下牀僧迴果如其言湘翌
日又南行時方春見一家好菘菜求之不得
仍聞惡言命延叟取紙筆知微言求菜見阻
誠無訟理況在道門詎宜施之湘笑曰我非
訟者也作小戲爾於是延叟捧紙筆湘畫一
白鷺鷥以水噴之飛入菜畦中啄菜其主人
赶起又飛下再三湘又畫一狷子走赶捉白
鷺鷥共踐其菜碎盡不已其主人見道士戲
笑求菜致此慮復爲他術即來哀求湘曰非
求乞菜也故相戲爾於是呼鷺及狷皆飛走
投入湘懷中視菜如故悉無所損又南逰霍
桐山入長溪縣界夜投旅店宿舍小而行旅
已多主人戲言無宿處道士能壁上睡即相
容已逼日暮知微延叟曰祗能舍宿爭會壁
睡湘曰爾但俗旅中睡我坐可到明衆皆睡
而湘躍身梁上一脚挂梁倒睡適主人夜起
燭火照見大驚異湘曰梁上猶能壁上何難
而入壁乆之不出主人析謝移時請知微延
叟入家内凈處方出及旦主人留連忽失所
在知微延叟前行數里尋求巳在路傍自霍
桐迴永康縣東天寶觀駐泊觀前有大枯松
湘指之曰此松已三千年餘即化爲石自後
果化爲石忽大風雷震石倒山側作數截楊
發自廣州節度責授婺州刺史發性尚奇異
知之乃徙兩截就郡齋致之龍興寺九松院
各高六七尺徑三尺餘其石松皮鱗皴今猶
存焉或有吿疾者湘無藥但以竹杖打病處
腹内及身上百病以竹杖指之口吹杖頭如
雷鳴便愈有患腰駞脚曲持拄杖而來者亦
以杖打之令放拄杖應手便伸展時有以財
帛與湘阻讓不免留之復散與貧人所逰行
之處或宫觀巖洞多題詩句其登杭州秦望
山詩曰太一初分何處尋空留歷數變人心
九天日月移朝夕萬里山川换古今風動水
光吞遠嶠雨添嵐氣没高林秦皇謾作驅山
計滄海茫茫轉更深後歸故鄕省兄適兄遠
出嫂姪喜歸湘吿曰我與兄共此宅今歸要
分我惟愛東園爾嫂姪異之小叔乆離家歸
來兄猶未見面何言分地骨肉之情必不忍
如此駐留三日嫂姪訝之不食但飲酒而待
兄不歸及夜遽卒明日兄歸問妻子具以實
對兄感慟乃曰弟學道多年非歸要分宅是
歸託化於我以絶思望耳乃棺殮之其夕棺
輷然有聲一家驚異乃葬於東園時大中十
年也明年東川奏劒州梓桐縣道士馬自然
白日上昇湘於東川謂人曰我鹽官人也新
羽化於浙西今又爲玉皇所詔於此上昇以
其事奏之遂勑浙西道杭州覆之發塚視棺
乃一竹杖而已
　　　鄔通微
鄔通微不知何許人也爲道士神氣清爽靜
默虚夷或吟或醉多逰於洪州名山見之多
年或十數年不見則顔狀益少於當時如此
識者不測其服鍊丹藥逰行定止後於酒樓
乘醉飛昇而去
　　　許碏
許碏自稱高陽人也少爲進士累舉不第晚
學道於王屋山周逰五嶽名山洞府後從峨
嵋山經兩京復自荆襄汴宋抵江淮茅山天
台四明仙都委羽武夷霍桐羅浮無不遍歷
到處皆於懸崖峭壁人不及處題云許碏自
峨嵋尋偃月子到此觀筆蹤者莫不歎其神
異竟莫詳偃月子也後多逰廬山嘗醉吟曰
閬苑花前是醉鄉淊(以冉/切)翻王母九霞觴群
仙拍手嫌輕薄謫向人間作酒狂好事者詰
之曰我天仙也方在崑崙就宴失儀見謫人
皆笑之以爲風狂後當春景插花滿頭把花
作舞上酒樓醉歌昇雲而去
　　　金可記
金可記新羅人也賓貢進士性沉靜好道不
尚華侈或服氣鍊形自以爲樂博學强記屬
文清麗美姿容舉動言談迥有中華之風俄
擢第不仕隱於終南山子午谷葺居懷退逸
之趣手植奇花異果極多常焚香靜坐若有
念思又誦道德及諸仙經不輟後三年思歸
本國航海而去復來衣道服却入終南務行
陰德人有所求無阻者精勤爲事人不可偕
也大中十一年十二月上表言臣奉玉皇詔
爲英文臺侍郞明年二月十五日當上昇時
宣宗頗以爲異遣中使徴入内固辭不就又
求見玉皇詔辭以爲别仙所掌不留人間遂
賜宫女四人香藥金彩又遣中使二人專看
待然可記獨房靜室宫女中使多不接近每
夜聞室内常有人談笑聲中使竊窺但見仙
官仙女各坐龍鳳之上儼然相對復有侍衛
非少而宫女中使不敢輒驚二月十五日春
景妍媚花卉爛熳果有五雲唳鶴翔鸞白鵠
笙簫金石羽蓋瓊輪幡幢滿空迎之昇天而
去朝列士庶觀者填溢山谷莫不瞻禮歎異
焉
　　　宋玄白
宋玄白不知何許人也爲道士身長七尺餘
眉目如畫端美肥白言談秀麗人見皆愛之
頗有道術夏則衣綿冬則單衣卧於雪中去
身一丈餘周匝氣出如蒸而雪不凝又指燈
即滅指人若隙風所吹颼颼然指庭間花草
䬃䬃而動多逰名山自茅山出潤州希玄觀
入括蒼洞辟穀服氣或時食彘肉五斤以蒜
虀一盆撮喫畢即飲酒二斗用一白梅人有
求得其一片蒜食之者言不作蒜氣味如異
香終日在齒舌間香不歇得食之者頗多而
畢身無病壽皆八九十玄白到處住則以金
帛求置二三美妾行則捨之人皆以爲得補
腦還元之術又逰越州適大旱方暴尫樂龍
以析雨涉旬亢陽愈甚玄白見之以爲凡所
析雨須候天命非上奏無以致之乃於所止
觀焚香上祝經夕大霔雨吿足越人大神異
之復到信州又逢天旱析禱有道士知玄白
能致雨州人乃請之遽作術飛釘釘城隍神
雙目刺史韋德鄰怪其貯婦女復釘城隍神
此妖怪也將加責辱使健步輩欲向之手脚
皆不能動悉自仆倒枷杖亦自摧折玄白笑
謂德鄰曰使君忏忤劉根欲誅罰祖禰也德
鄰方懼析謝須臾禮而遣之其靈屢施不可
備録後於撫州南城縣白日上昇而去
　　　賀自眞
賀自眞莫究其所來也爲道士居嵩山有文
學爲事高古常焚修精勤年少人亦不知其
甲子然道俗相傳見之多年矣皆不甚爲異
一日雲鶴滿空聲樂清亮自眞忽飛昇而去
時有處士陳陶在東都見洛城人觀望瞻禮
驚歎不已乃爲詩曰子𣈆鸞飛古洛川金桃
再熟賀郞仙三清樂奏嵩丘下五色雲屯御
苑前朱頂舞翻迎絳節青鬟歌對駐香軿誰
能白晝相悲泣太極光陰幾萬年
　　　酆去奢
酆去奢衢州龍丘人也家住於九峯山下少
入道逰學道術精思忘疲年三十餘便居處
州松陽縣安和觀其觀即葉靜能故鄕學道
之所而觀北五里有卯山高五十餘丈相傳
云漢張天師及葉靜能皆居此山修道去奢
慕前事登其山結菴以居後觀中道士相率
山下居人爲構屋及造堂殿設老君張天師像
及葉靜能眞影朝夕焚修朝禮山東南有一
方石闊二丈餘平若砥蓋天然也去奢常坐
其上拱默靜想一旦感神人謂之曰張天師
有斬邪劒二口並瓶貯丹在此石下可以取
之去奢謝神人曰此石天設非人力可加自
惟荒謬守眞而已託兹山棲獲安久蒙聖佑
丹之與劒詎可輒取神人曰但勤修無怠劒
丹自可立致後三年神人乃以劒丹送於去
奢劒乃張天師七星劒丹以石匣藏之一瓶
貯之傾藥有斗餘如麻子紅色光明去奢自
服及施人有疾皆愈時麗水縣人華造因中
和年荒亂之後擁土人據巖險浙東連帥具
以上聞朝廷議欲息兵乃授造以刺史而造
凶險聞去奢神與劒丹乃以兵圍其山取去
奢並劒丹到州奪其劒丹而囚鎖去奢於空
室中時方炎暑一月日不與之水造爲去奢
已斃矣及開室見神色儼然顔狀紅白愈於
來時造驚異乃却送去奢歸山劒丹留之一
夜風雷飛鳴失所去奢聞劒却歸石下爾後
居山十五年餘每言常見龍虎異鳥行於庭
際安和觀道士多寓山頂燒奏見龍虎鳥跡
咸驚異之去奢不食多年或人穢觸其山春
冬則猛獸來驚秋夏則毒蛇所螫去奢又言
每雷雨只在山半常見雲龍雷公電姥神鬼
甚衆或到此相見咸有禮焉又寄宿道士夜
聞去奢所居靜室若與人談話竊窺之惟聞
異香滿室及環珮聲或見有戴遠逰冠絳服
螺髻垂髮碧綃衣男女四人對坐侍從皆玉
童玉女光明照身復有神人遠立於側而道
士皆不敢驚但虔敬而已一日去奢告道士
曰恐當離此山去不長相見也後數日有綵
雲鸞鵠聲樂滿空徘徊山頂後有軿輿幡幢
靈官駕龍鹿皆五色亦騎鸞鳳迎去奢昇天
而去山下道俗觀望者甚衆
　　　孫思邈
孫思邈京兆華原人也七歳就學日誦千言
及長好談莊老百家之說周宣帝時以王室
多事隱於太白山學道鍊氣養形求度世之
術洞曉天文推步精究醫藥審察聲色常藴
仁慈凡所舉動務行陰德濟物爲功偶出路
行見牧牛童子殺小蛇已傷血出思邈求其
童脫衣贖而救之以藥封裹放於草内復月
餘出行見一白衣少年僕馬甚壯下馬拜思
邈謝以言曰小弟蒙道者所救思邈聞之不
以爲意少年復拜思邈請以别馬載之偕行
如飛到一城郭花木正春景色和媚門庭焕
赫人物繁雜儼若王者之居少年延思邈入
見一端正美貌袷帽絳衣侍從甚衆欣喜相
接謝思邈曰深思道者故遣兒子相迎前者
小兒獨出忽爲愚人所傷賴脫衣贖救獲全
其命此中血屬非少共感再生之恩今得面
道者榮幸足矣俄頃延入若宫闈内見中年
女子領一青衣小兒出再三拜謝思邈曰此
兒癡騃爲人傷損賴救免害思邈省記嘗救
青蛇即訝此何所也又見左右皆閹人宫妓
呼袷帽君王呼女子爲妃後心異之潜問於
左右曰此涇陽水府也王者乃命賓寮設酒
饌妓樂以宴思邈辭以辟穀服氣惟飲酒爾
留連三日問其欲對曰山居樂道思眞鍊神
目雖所窺心固無欲乃以輕綃珠金贈行思
邈堅辭不受曰道者不以此爲意耶何以相
報乃命其子取龍宫藥方三十首與先生此
眞道者可以濟世救人俄復命僕馬送先生
歸山旣歸深自爲異歷試諸方皆若神効後
著千金方三十卷散龍宫方在其内又以聲
色診人之疾著脉經一卷大行於世隋文帝
輔政徴爲國子博士不就嘗謂人曰過此五
十年當有聖人出吾方助之以濟生人至唐
太宗時召詣京師訝其容貌甚少曰故知有
道者誠可尊重羡門之徒豈虚言哉將授以
爵位固辭不受高宗初拜諫議大夫復固辭
時年九十餘視聽不衰范陽盧照鄰有時名
而染惡疾嗟禀受之不同昧遐夭之殊致問
於思邈曰名醫愈疾其道如何對曰吾聞善
言天者必質於人善言人者必本於天夫天
有四時五行寒暑迭代其轉運也和而爲雨
怒而爲風凝而爲霜雪張而爲虹蜺天地之
常數也人有四肢五臟一覺一寐呼吸吐納
動而爲徃來流而爲榮衛彰而爲氣色發而
爲音聲此人之常數也陽用其精陰用其形
天人之所同也及其失也蒸則生熱否則生
寒結而爲疣贅䧟而爲癕疽奔而爲喘息竭
此而爲焦枯診發乎面變動乎形推此以及
天地則亦如彼故五緯盈縮星辰失度日月
錯行彗孛流飛此天地之疾疹也寒暑不時
此天地之蒸否也石立土湧此天地之疣贅
也山崩地䧟此天地之癕疽也奔風暴雨此
天地之喘乏也雨澤不時川源涸竭此天地
之焦枯也良醫遵之以藥石救之以針劑聖
人和之以道德輔之以人事故人有可愈之
疾天地有可銷之灾又曰膽欲大而心欲小
智欲圓而行欲方詩曰如臨深淵如履薄氷
謂小心也赳起武夫公侯干城謂大膽也不
爲利迴不爲義疾行之方也見機而作不俟
終日智之圓也其文學也頴出其道術也不
可勝紀高宗後無何製授承務郞致之尚藥
局不就永徴三年二月十五日晨起沐浴儼
其衣冠端拱以坐謂子孫曰我爲世人所逼
隱於洞府修鍊將昇無何之鄕臣於金闕不
能應召徃來俄而氣絶遺令薄葬不設盟器
牲牢之奠月餘顔色不變舉屍入棺如空衣
焉巳屍解矣
　　　張果
張果隱於恒州條山徃來汾𣈆間時人傳有
長生祕術耆老云爲兒童時人見之自言數
百歲矣唐太宗高宗徴之不起則天召之出
山佯死於妒女廟前時方炎暑須臾臭爛生
蟲於是則天信其死矣後有人於恒州山中
復見之開元二十三年明皇詔通事舍人裴
晤馳驛於恒州迎之果對晤氣絶而死晤乃
焚香宣天子求道之意俄頃漸蘇晤不敢逼
馳還奏之乃命中書舍人徐嶠通事舍人盧
重玄賫璽書迎果果隨嶠到東京於集賢院
安置肩輿入宫備加禮敬公卿皆徃拜謁問
以方外之事皆詭對每云余是堯時丙子年
人時人莫能測也又云堯時爲侍中善於胎
息累日不食時進美酒及三黄丸明皇留之
内殿賜之酒辭以小臣飲不過二升有一弟
子可飲一斗明皇聞之喜令召之俄頃一小
道士自殿簷飛下年可十六七美姿容㫖趣
雅澹謁見上言辭清爽禮貌臻備明皇命坐
果曰弟子常侍立於側不可賜坐眀皇愈喜
賜酒飲及一斗不醉果辭曰不可更賜過度
必有所失致龍顏一笑爾明皇又逼賜之酒
忽從頂涌出冠子撲落地化爲榼明皇及嬪
御皆驚笑視之失道士矣但金榼在地覆之
榼貯一斗驗之乃集賢院中榼也累試仙術
不可窮紀乃下詔曰恒州張果先生逰方之
外者也跡先高尚心入窅冥是混光塵應召
城闕莫知甲子之數且謂羲皇上人問以道
樞盡會宗極今則將行朝禮爰昇寵命可銀
青光禄大夫號通玄先生果累陳老病乞歸
恒州賜絹三百疋隨從弟子二人給驛肩舁
到恒州弟子一人放迴一人相隨入山天寶
初明皇又遣徴詔果聞之示卒弟子葬之後
發之但空棺而已
　　　許宣平
許宣平新安歙人也睿宗景雲年中隱於城
陽山南塢結庵以居不知其服餌但見不食
顏若四十許人輕健行疾奔馬時或負薪以
賣薪檐常挂一花瓢及曲竹杖每醉行騰騰
以歸吟曰負薪朝出賣沽酒日西歸時人莫
問我穿雲入翠微邇來三十餘年或施人危
急或救人疾苦城市之人多訪之不見但覽
庵壁題詩云隱居三十載築室南山巓靜夜
翫明月閑朝飲碧泉樵人歌壠上谷鳥戲巖
前樂矣不知老都忘甲子年好事者多誦其
詩有抵長安者於驛路洛陽同華間傳舍是
處題之天寶中李白自翰林出東逰經傳舍
覽詩吟之歎曰此仙人詩也詰之於人得宣
平之實白於是逰及新安涉溪登山累訪之
不得乃題詩於庵壁曰我吟傳舍詩來訪仙
人居煙嶺迷高跡雲林隔太虚窺庭但蕭索
倚杖空躊蹰應化遼天鶴歸當千載餘宣平
歸庵見壁詩又吟曰一池荷葉衣無盡兩畒
黄精食有餘又被人來尋討著移庵不免更
深居其庵後爲野火燒之莫知宣平踪跡後
百餘載至咸通十二年郡人許明恕家有婢
當逐伴入山採樵一日獨於南山中見一人
坐石上方食桃甚大問婢曰汝許明恕家人
也婢曰是其人曰我即明恕之祖宣平也婢
言曰常聞家内說祖翁得仙多年無由尋訪
宣平謂婢曰汝歸爲我向明恕道我在此山
中與汝一桃食之不得將出山内虎狼甚多
山神惜此桃婢乃食之甚美頃之而盡遣婢
隨樵人歸家言之婢歸覺檐樵輕健到家具
言入山逢祖翁宣平其眀恕嗔婢將上祖之
名牽呼取杖打之其婢隨杖身起不知所之
後有人入山内逢見婢童顔輕健身衣樹皮
行疾如風遂入昇林木而去
　　　劉商
劉商彭城人也家於長安好學强記攻文有
胡笳十八拍頗行於世兒童婦女悉誦之進
士擢第歷臺省爲郞中性耽道術逢道士即
師資之鍊丹服炁靡不勤切每歎光景甚促
筋骸漸衰朝馳暮止但自勞苦浮榮世宦何
益於己古賢皆墮官以求道多得度世幸畢
婚嫁不爲俗累豈劣於許遠逰哉是以託病
免官入道逰及廣陵於城街逢一道士賣藥
聚玩頗衆人言多有靈効衆中見商目之甚
相異乃罷藥携手登樓以酒爲歡道士所談
自秦漢歷代事皆如目視商頗爲異即師敬
之復言神仙道術不可得也及暮商歸僑止
道士下樓閃然不見商益訝之翌日又於街
市訪之道士仍賣藥見商愈喜復挈上酒樓
劇談歡醉出一小藥囊贈商並戲吟曰無事
到揚州相携上酒樓藥囊爲贈别千載更何
求商記詞得囊暮乃别去後商尋之不復見
也商乃開囊視重重紙裹一胡蘆得九粒藥
如麻子依道士口訣吞之頓覺神爽不飢身
輕飄然過江逰茅山乆之復徃宜興張公洞
當春之時愛罨畫溪之景乃入胡父諸葺居
隱於山中近樵者猶見之曰我劉郞中也莫
知所止蓋巳爲地仙矣
　　　劉𥋋
劉𥋋(音/僭)小字宜哥兄瞻也𥋋家貧好道常有
道士經其居見𥋋異之問知道否曰知然𥋋
性饒俗氣業應未凈遽可强學道士曰能相
師乎𥋋曰何敢於是師事之隨道士入羅浮
山𥋋與瞻俱讀書𥋋山棲求道無巾裹鬃角
布衣事道士爲文而瞻性慕榮達𥋋謂瞻曰
鄙必不第則逸於山野爾得第則勞於塵俗
竟不及於鄙也然愼於富貴四十年當有驗
曰神仙遐遠難求秦皇漢武非不區區也廊
廟咫尺易致馬周張嘉貞可以繼踵矣自後
𥋋愈精思於道乃隱於羅浮山瞻進士登科
屢歷清顯及昇輔相頗著燮調之稱俄謫南
行次廣州潮臺泊舟江濱忽有鬃角布衣少
年衝暴雨而來衣履不濕欲見瞻左右皆訝
乃語之但言宜哥來也以白瞻問形狀具以
對瞻驚歎乃迎而見之𥋋顔貌可二十來許
瞻已皤然衰朽爲逐臣悲喜不勝𥋋復勉之
與爾爲兄弟手足所痛曩日之言今四十年
矣瞻益感歎謂𥋋曰可復修之否𥋋曰兄身
邀榮寵職和陰陽用心動靜能無損乎自非
弟奈何況巳昇天仙詎能救爾今惟來相别
非來相救也於是同舟行别話平生隔闊一
夕失𥋋所在今羅浮山中時有見者瞻乃南
行殁於貶所矣
　　　羅萬象
羅萬象不知何許人有文學明天文洞精於
易節操奇特惟布衣逰行天下居王屋山乆
之後逰羅浮山歎曰此朱明洞天昔葛稚川
曾棲此以鍊丹今雖無鄧嶽相留聊自駐泊
爾於是愛石樓之景乃於山下結庵以居常
餌黄精服炁數十年或出逰曾城泉山布水
下採藥及入福廣城市賣藥飲酒來徃無定
或一食則十數人之食或不食則莫知歲月
光悅輕健日行三四百里緩行奔馬莫及後
却歸石樓庵竟不復出隱於山中矣
　　　司馬承貞
司馬承貞字子徴博學能文攻篆迥爲一體
號曰金剪刀書隱於天台山玉霄峯自號白
雲子有服餌之術唐則天累詔之不起睿宗
深尚道教屢加尊異承貞方赴召睿宗問陰
陽術數之事承貞對曰老君經云損之又損
以至於無爲且心目所見知每損之尚未能
巳豈復攻乎異端而增智慮哉睿宗曰理身
無爲則清高矣理國無爲如之何對曰國猶
身也莊子云逰心於澹合氣於漠順於自然
乃無私焉而天下理易曰聖人者與天地合
其德是知天不言而信不爲而成無爲之㫖
理國之要也睿宗深賞異留之欲加寵位固
辭不可吿歸山乃賜寶琴花帔以遣之公卿
多賦詩以送常侍徐彦伯撮其美者三十餘
篇爲製序名曰白雲記見傳於世時盧藏用
早隱於終南山後登朝居要官見承貞將還
天台藏用指終南謂之曰此中大有佳處何
必天台承貞徐對曰以僕所觀乃仕宦之捷
徑爾藏用有慚色明皇在宥天下深好道術
徴詔承貞到京留於内殿頗加禮敬問以延
年度世之事承貞隱而微言明皇亦傳而祕
之故人莫得知也由是明皇理國四十五年
雖禄山犯闕鑾輿狩蜀及爲上皇迴又七年
方始晏駕雖由天數豈非道力之助延長耶
初明皇登封泰山迴問承貞五嶽何神主之
對曰嶽者山之巨鎭而能出雷雨潜諸神仙
國之望者爲之然山林神也亦有仙官主之
於是詔五嶽於山頂别置仙官廟自承貞始
也又蜀女眞謝自然泛海將詣蓬萊求師船
爲風飄到一山見道士指言天台山司馬承
貞名在丹臺身居赤城此眞良師也蓬萊隔
弱水三十萬里非舟檝可行非飛仙無以到
自然乃迴求承貞受度後白日上昇而去承
貞居山修眞勤苦年一百餘歲童顏輕徤若
三十許人有弟子七十餘人一旦告弟子曰
吾自玉霄峰東望蓬萊常有眞靈降駕今爲
東海青童君東華君所召必須去人間俄頃
氣絶若蟬蛻巳解化矣弟子葬其衣冠焉
　　　閭丘方遠
閭丘方遠字大方舒州宿松人也幼而辯慧
年十六精通詩書學易於廬山陳元𥆐二十
九問犬丹於香林左元澤澤奇之後師事於
仙都山隱眞巖劉處靖學修眞出世之術三
十四受法籙於天台山玉霄宫葉藏質眞文
祕訣盡以付授而方遠守一行氣之暇篤好
子史群書每披卷必一覽之不遺於心常自
言葛稚川陶貞白吾之師友也銓太平經爲
三十篇備盡樞要其聲名愈播於江淮間唐
景祐二年錢塘彭城王錢鏐深慕方遠道德
禮謁於餘杭大滌洞築室宇以安之列行業
以表之昭宗累徴之方遠以天文推尋秦地
將欲荆榛唐祚必當革易侔之園綺不出山
林竟不赴召乃降詔褒異就頒命服俾耀玄
風賜號妙有大師玄同先生闡揚聖化啓發
蒙昧眞靈事跡顯聞吴楚由是從而學者若
正一眞人之在蜀趙昇王長亦混於門下弟
子二百餘人會稽夏隱言譙國戴隱虞滎陽
鄭隱瑶吴郡陸隱周廣陵盛隱林武都章隱
芝皆傳道要而昇堂奥者也廣平程紫霄應
召於秦宫新安聶師道行教於吴國安定胡
謙光魯國孔宗魯十人皆受思眞鍊神之妙
㫖其餘逰於聖跡藏於名山不復得而記矣
天復二年二月十四日沐浴焚香端拱而坐
俟亭午而化顔色怡暢屈伸自遂異香芬馥
三日不散弟子以從俗葬舉以就棺但空衣
而屍解矣葬於大滌洞之傍白鹿山後有道
俗於仙都山及廬山累見之自言我捨大滌
洞歸隱灊山天柱源也
　　　聶師道
聶師道字通微新安歙人也性聰淳直言行
謙謹養親以孝聞深爲鄕里所敬少師事道
士於方外即德誨之從兄也德誨自省郞出
牧新安之二年方外從之荆南書記早捨妻
子入道學養氣修眞之術周逰五嶽名山到
新安德誨乃於郡之東山選勝地構室宇以居
之目爲問政山房而師道事之辛勤十餘年
傳法籙修眞之要後出逰續溪山自言嘗覽
内傳見服松脂法乃與道侣上百丈山採松
脂崖石迴聳百丈遂以名之其四望高千餘
仞夜宿於崖頂松下天清月朗忽聞仙樂起
自東南紫雲上遥遥而來遲緩過於石金山
石金與百丈其高相等雖平地隔三十里山
頂相望咫尺間乃聞仙樂到彼輟少時敲小
鼓三通復奏樂金石笙簫絲匏響亮擊鼓而
拍莫審其曲調聲揭而清特異人間之樂自
三更及雞鳴而止後問於山下人是夜皆聞
之其同侣歎曰方採靈藥遽聞仙樂豈非有
感此亦君得道之嘉兆矣其後逰行歸南嶽
禮玉清及光天二壇後泊招仙觀入洞靈源
時當春景聞蔡眞人舊隱處不遠有花木甚
異採樵者時或見蔡眞人在其間師道喜之
乃辟穀七日晨起獨趨山中漸行見花有異
香不覺日晩忽到大溪傍見一樵人臨水坐
於沙上師道驟欲親近之乃負薪將下溪迴
顧師道却駐樵檐問獨此何徃應之曰學道
尋仙深心所切聞蔡眞人隱此山願一禮謁
耳樵人曰蔡君所居極深人不可到師道曰
攀蘿登崖巳及於此有山通行豈憚遠近樵
人又曰日將暮矣且行過此山東有人家可
宿師道欲隨樵人去樵人遽入水甚淺及師
道入水極深而急不敢涉樵人曰爾五十年
後方過得此溪目送樵人步水面而去不見
乃迴山東行十餘里遥望見草舍三間有籬
落雞大漸近見一人青白色似農者年可三
十獨居見師道到甚訝師道深山自行忽曰
家累俱出何爲主人又問師道此來何之應
曰尋蔡眞人居主人曰路上見一樵人否曰
見主人曰此蔡道者適過也師道聞之禮祝
曰凡愚見仙聖不識亦命也已逼夜山林深
黑投宿無地又問曰從何來具以發跡新安
尋眞之由以對乃許入其舍復指師道令近
火爐邊牀上坐曰山中偶食盡求之未歸師
道曰絶粮多時却不以食爲念見火側有湯
鼎復有數個黄瓷合主人曰合内物皆堪喫
任意取之乃揭一合是茶主人以湯潑及喫
氣味頗異於常荼復思茶更揭之合不可開
遍揭諸合皆不能開師道心訝不似村人家
而不敢言主人别屋睡日高不起又無火燭
睡中曰此孤寂之處忽病無以相待前村人
家甚多可以徃彼師道便行數里不見人家
悉是崖險乃迴巳迷向宿之處復行約三十
餘里即逢見一老人欣喜邀於石上坐問入
山之意具以前事對之老人曰蔡君父子俱
隱於此山昨夜所宿之處即其子也又曰爾
道氣甚濃仙骨未就入山飢渴何能却迴俄
折草一莖與師道形如薑苗而長尺餘嚼之
味甘美復令取泉水喫次舉頭已失老人所
在師道悲歎不巳而覺食茶草之後氣力輕
徤愈於來時却欲沿山路尋宿處其路已爲
棘蔓蔽塞前去不通却迴招仙觀衆道士忽
見師道驚異曰此觀地雖靈嶽側近蟲獸甚
多人罕能獨行何忽去月餘日實乆憂望師
道曰昨日方去始經一宿具言見樵人及宿
處又逢老人道士皆歎曰吾輩雖同居此觀
徒爲學道知有蔡眞人無縁一見吾子夙有
仙分已見蔡君父子其老人者昔聞彭眞人
亦隱此山豈非彭君乎子一入見遽逢三仙
人一日一宿人間月餘矣其實積習之命也
師道深自歎異駐招仙觀修鍊逾年後以親
老思歸却迴問政山每入諸山拾薪斸藥或
逢虎豹見師道垂耳揺尾俯伏於地師道以
手撫而呼之乃起隨行或以薪藥附於背上
負之送歸而去昔郭文泰之居大滌洞伏虎
亦如之歙之近山頗有猛獸而不爲人之害
者自師道之感也其親時問師道逰學所益
具陳其事親聞之而喜曰汝以孝養我以道
資我亦幸爲汝母矣此蓋宿慶之及也後又
出逰復思徃南嶽九嶷山早聞梅眞人蕭侍
郞皆隱玉笥山時人多見之梅即漢南昌尉
福也簫即子雲字景喬梁之公子自東陽太
守避侯景之亂全家入山二人俱得道於此
師道且止玉笥清虚觀思慕梅蕭三逰郁木
坑或冀一見堅心以去山行極深忽見一人
布衣烏紗帽顏若五十許人師道禮敬問之
初自稱行者問師道何徃乃以尋梅蕭爲答
行者曰聞爾精勤慕道遍訪名山情亦非易
欲見二君行者可以相引爾宿業甚凈已應
玉籍有名雖未便飛昇當亦度世爾行者又
曰我謝修通也恐爾未識故以自言本居南
嶽與彭蔡同隱巳三百年知爾常逰洞靈源
我適爲東華君命主玉笥山林地仙兼掌清
虚觀境土社令爾與我素有道縁是時相見
然梅蕭日中爲小有天王所召恐未便還非
可俟也師道於是虔拜曰凡世肉人謬採大
道凝神注想以朝繼夕未知要妙若浮於海
詎識其涯不期今日獲見道君實百生之幸
也修通曰丹心懇苦深可憫哉爾世事未了
且當送爾出山路徃我所止隨行數里忽見
草舍兩間甚新潔有牀席小鐺然火煎湯儼
若書生所居而無人修通命師道入坐於木
兔上修通自坐白石鹿牀上俄有一𩭤角童
以湯一碗與師道呷之神氣爽然又指令架
上自袖取書一卷修通曰此素書也但習之
無怠當得眞㫖師道意欲求住師學未之啓
言而修通已知曰爾有親垂老雖有兄能養
若欲更南逰此未可言住我弟子紫芝在九
嶷山若徃彼見之爲我傳語兼出素書示之
得盡其㫖矣或不見但投素書於毛如溪上
洞中仍題石壁記我傳語之意紫芝當自授
爾要道言訖乃發遣師道迴俄不見修通已
在鬱木坑師道入清虚觀矣衆道士驚曰一
去七日而返何之也師道具以對之有道士
二人欣躍乞與師道共入鬱木坑到舊處巖
石草樹歷歷宛然但失其草舍竟日悵望而
迴師道得素書文字可識皆說龜山王母理
化衆仙祕要眞訣也他仙習此當得昇天世
人授之跡參洞府其間有疑義不可究也後
到南嶽九嶷山湘眞觀月餘尋問紫芝蹤跡
咸言毛如溪有一隱士莫知姓名人或見者
師道累入山尋之不見乃如修通之言投書
題石壁後常夢神人稱紫芝教之以釋凝滯
意乃醒然經歲餘復還問政居二十餘年每
焚修即以二蔡彭謝眞形畫像瞻禮仍自以
管幅編異傳於道俗其後吴太祖霸江淮間
聞師道名跡冀其道德護於軍庶繼發召止
及廣陵建玄元宫以居之毎昇壇析恩禱福
水旱無不應致天地感動煙雲呈祥是以人
情咸依道化境若華胥俗皆可封雖古今異
時寔大帝之介君也乃降褒美爲逍遥犬師
問政先生以顯國之師也弟子鄒德匡王處
訥楊匡翌汪用眞程守朴曾景霄王可儒崔
繟然杜崇眞鄧啓遐吴知古皆得妙理傳上
清法散於諸州府襲眞風而行教朝廷皆命
以紫衣光其玄門有秦吴荆齊燕梁閩蜀之
士咸來逾紀勤苦奉事師道常謂之曰我無
道術何以遠來若此弟子皆曰昔張君居蜀
天下之人悉徃師之隨其所修各授以道要
焉群弟子執奴僕之役久而不去者方得成
仙今悉是枯骨子孫日逼朽腐思避短景希
度長生願無却懇切也然師道以仁慈接衆
言不阻違隨其性識指以道要若乆行霧露
餘潤漬衣近羅沉檀輕香襲體由是居廣陵
三十餘年有弟子五百餘人而師道胎息巳
乆鍊丹有成一旦告弟子曰適爲黑幘朱衣
一符吏吿我爲仙官所召必須去矣頃之異
香滿室雲鵠近庭若眞靈所集爽然言别而
化弟子殮之棺忽有聲視之若蟬蛻屍解矣
後數日人自豫章來見之領一𩭤角童隨行
道俗多識之咸問何爲遠逰曰離南嶽多年
今暫徃爾所在多泊舊逰宫觀而去半年後
有人自長沙來亦如豫章所見復言衡陽路
見歸洞靈源去樵人言五十年後過此溪適
足驗矣詳其由來是二蔡彭謝之儔侣也隱
化而徃絶世思望神仙皆然矣
　　　殷文祥
殷七七名文祥又名道筌常自稱七七俗多
呼之不知何所人也逰行天下人言乆見之
不測其年壽面光白若四十許人到處或易
其姓名不定曾於涇州賣藥時靈臺蕃漢疫
癘俱甚得藥入曰即愈皆謂之神聖得錢即
施之於人而常醉於城市間周寶於長安識
之尋爲涇原節度迎之禮重慕之道術還元
之事及寶移鎭浙西數年後七七忽到復賣
藥寶聞之驚喜遽召之師敬益甚每醉自歌
曰解醖須臾酒能開頃刻花琴彈碧玉調爐
鍊白朱砂寶嘗試之悉有驗其於種瓜釣魚
若葛仙公術也鵠林寺杜鵑花高丈餘每春
末花爛熳僧傳言貞元年中有外國僧自天
台鉢盂中以藥養其根來種之自後構飾花院
鎻閉人或窺見女子紅裳艶麗逰於樹下有
輒採花折枝者必爲所崇俗傳女子花神也
所以人共保惜故繁艶異於常花其花欲開
探報分數節度使賓寮官屬繼日賞翫其後
一城士女四方之人無不以酒樂逰從連春
入夏自旦及昏閭里之間殆于廢業寶一日
謂七七曰鵠林之花天下奇絶嘗聞能開非
時之花此可開否七七曰可也寶曰今重九
將近能副此日否七七諾之乃前三日徃鵠
林寺宿焉中夜女子來謂七七曰道者欲開
此花耶七七乃問何人深夜到此女子曰妾
爲上玄所命下司此花在人間巳逾百年非
乆即歸閬苑去今與道者共開之非道者無
以感妾於是女子倏然不見來日晨起寺僧
或訝花漸拆蘂及九日爛熳如春乃以聞寶
一城士庶異之逰賞復如春夏間數日花俄
不見亦無落花在地後七七偶到官僚家適
值會賓次主與賓趨而迎之有佐酒倡優共
輕侮之七七乃白主人欲以二栗爲令可乎
咸喜謂必有戲術資於歡笑乃以栗巡行嗅
者皆聞異香驚歎惟佐酒笑七七者二人嗅
之化作石綴於鼻掣不落但言穢氣不可堪
二人共起狂舞花鈿委地相次悲啼粉黛交
下優伶輩一時辭舞鼓樂自作聲頗合節奏
曲止而舞不巳一席之人笑皆絶倒乆之主
人析謝於七七有頃石自鼻落復爲栗傳之
皆有異香及花鈿粉黛悉如舊略無所損咸
敬事之又七七酌水爲酒削木爲脯使人退
行止船即住呼鳥自隨唾魚即活撮土畫地
狀山川形勢折茆聚蟻變城市人物有人曾
經行處見之言歷歷皆似但小狹爾凡諸術
不可勝紀後二年薛玄劉浩作亂寶南奔杭
州而寶緫戎爲政刑或無辜前上饒牧陳全
裕經其境(構/名)之以禍盡赤其族寶八十三筋
力尤壯女妓百數蓋得七七之術後爲無辜
及全裕作厲一旦忽殂七七劉浩軍變之時
甘露寺爲衆推落北崖謂墮江死矣其後人
見在江西十餘年賣藥入蜀莫知所止其鵠
林花兵火焚樹失根株信歸閬苑矣
　　　譚峭
譚峭字景昇國子司業洙之子㓜而聰明及
長頗涉經史强記問無不知屬文清麗洙訓
以進士爲業而峭不然迥好黄老諸子及周
穆漢武茅君列仙内傳靡不精究一旦告父
出逰終南山父以南山近京都許之自經終
南太白太行王屋嵩華泰嶽迤邐逰歷名山
不復歸寧父馳書責之復謝曰茅君昔爲人
子亦辭父學仙今峭慕之冀其有益父母以
其堅心求道豈以世事拘之乃聽其所從而
峭師於嵩山道士十餘年得辟穀養氣之術
惟以酒爲樂常醉騰騰周逰無所不之夏則
服烏裘冬則緑布衫或卧於風雨雪霜中經
日人爲巳斃視之氣出筭筭然父常念之每
遣家僮尋訪春冬必寄之衣及錢帛捧之且
喜復書遽遣家僮乃厚遺之纔去便以父所
寄衣出街路見貧寒者與之及寄於酒家一
無所留人或問之何爲如此曰何能看得盗
之所竊必累於人不衣不食固無憂也常欣
欣然或謂風狂每行吟曰綫作長江扇作天
靸鞋抛向海東邊蓬萊信道無多路只在譚
生柱杖前爾後居南嶽鍊丹成服之入水不
濡入火不灼亦能隱化復入青城而去
　　　杜昇
杜昇字可雲自言京兆杜陵人也莫測其年
壽不食常飲酒三斗不醉顔甚悅澤若三十
許人裹大方巾破帽冬夏常著緑布衫而言
談甚高頗有文學人有與换新巾衫必受之
舊者堅不脫得新者出門逢人便與常逰城
市門醉行能沙書好於水碗及盆内以沙書
龍字浮而左右轉或叱之則飛起高丈餘隱
隱若雲霧作小龍形呼之復下水中不就人
求錢人自以錢與之召人穿檐行少頃之間
得錢甚多便散與貧人及酒家如此到處日
日爲之人皆不厭以錢與之疑以術惑於衆
也冬則卧於雪中三兩日人以爲僵斃矣或
撥看之徐起抖擻雪而行猶若醺酣氣出如
夏醉睡醒也杜孺休邠國公琮之子也爲蘇
州牧或聞可雲在城市極喜乃延入州拜之
呼爲道翁賓客僚屬皆訝之孺休曰先君出
鎭西川日與此道翁深相喜重常來去書齋
中時孺休纔年十餘歲今五十餘歲别道翁
四十年而裝飾顔貌一如當時乃留之郡齋
咨以道術可雲曰但以政化及人慈愛爲意
況今多事尤在保身未能脫屣世塵委家林
野宜遠於兵傷道術詎可問也時郡人以錢
帛與之阻讓不可出城便散與人孺休敬之
愈甚可雲或與孺休賓僚聚飲有唱和者而
可雲出口成章屬章深遠多神仙㫖趣人無
以綴之後軍亂孺休果爲兵傷而死可雲人
見亦被傷殺頃之但有舊衫一領作三四叚
斫破痕在地後數日人多見過松江浙江經
杭越衢信入江西市醉吟沙書如故又一年
人於湖南見之問蘇州事歷歷話而笑復言
曾居南嶽即當去矣詳而究之是得隱形解
化之道人莫可知也
　　　羊愔
羊愔太山人也以世禄官家於縉雲明經擢
第解褐喜州夾江縣尉罷歸縉雲兄忻爲台
州樂安令愔幽棲括蒼山性惟沉靜薄於世
榮志尚逍遥常慕道術一旦妻暴亡曰莊生
皷盆迥爲達者今樂矣葬之不亦宜乎男且
有業女巳有歸永無累也後逰阮郞亭崖上
去地十餘丈有篆書刻石字極大世傳言阮
肇題詩所成使匠人鏨石摸搭驗之乃唐李
陽氷常爲縉雲令逰此亭題詩曰阮客身何
在仙雲洞口横人間不到處今日此中行愔
於亭側與縉雲觀道士數人花時飲酒日午
忽仆地若斃氣息猶暖乃舁還家七日方醒
鄕里之人與道士俱徃問之愔曰初爲一人
青幘絳服自稱靈英邀入洞府中見樓觀宏
麗鸞鵠徘徊天清景暖異於人間須臾一石
穴中有物飛出狀如簦青色柄長靈英指之
曰此青靈芝也可食之得仙愔覺飢方甚取
坐於石上食之味甘美俄而都盡靈英曰爾
夙有仙分今日遽得見仙官乃引見仙官戴
遠逰冠霞帔三人文武侍從極多靈英謂愔
曰一人小有天王君一人華陽大茅君一人
隱玄天佐命君愔歷拜之咸曰有仙骨未能
飛昇猶宜地上修鍊俄而靈英送出乃括蒼
洞西門也愔方悟此身後不喜穀氣但飲水
三升日食百合一盞身輕骨節皆動抖擻如
竹片及拍板聲又多言語吟詠若與人談話
晝夜不巳時或以紙三二百幅書之頃刻皆
遍文字人莫識之愔讀之悉是文章道侣好
事者依口録之實亦清辭麗句多神仙瀛洲
閬苑之意如此經年清瘦輕健有不信者謂
之妖物所魅及二年漸肥白不喜食百合惟
飲水飲酒三年鬢髮如漆面有童顔行步輕
健似飛飲酒三斗不醉衣布褐後南行入委
羽山人莫得見

雲笈七籤卷之一百一十三下
雲笈七籤卷之一百一十四棠五
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳
墉城集仙録叙
墉城集仙録者紀古今女子得道昇仙之事
也夫去俗登仙超凡證道駐隙馬風燈之景
享莊椿蟾桂之齡變泡沫之姿同金石之固
長生度世代有其人綿歷劫年編載經誥玄
圖祕籙燦然可觀神仙得道之蹤或品昇上
聖或秩預高眞或統御諸天或主司列嶽或
騎箕浮漢或隱月奔晨或朝宴九清或徊翔
八極開皇已徃劫運之前三洞寶書多所詳
述洎九皇三古之後服牛乘馬已還皆輟天
府而下拯生靈由仙曹而暫司宰制垂法立
教秉國佐時儒籍史臣備顯其事至有韜光
混跡駕景登晨或功著巖林朔煙霞而輕舉
或身離囂濁控鸞鶴以沖虚或躬賛帝王或
樂居甿俗陰功克就玄德昇聞使雞犬以俱
飛拔庭除而共舉光于簡册無世無之昔秦
大夫阮蒼漢校尉劉向繼有述作行於世間
次有洞冥書神仙傳道學傳集仙傳續神仙
傳後仙傳洞仙傳上眞記編次紀録不啻十
家又名山福地之篇括地山海之說搜神博
物之記仙方藥品之文旁引姓名别書事跡
接於聞見詎可勝言則神仙之事焕乎無隱
矣常俗之流或言神仙者必俟身形委謝魂
識成眞而後謂之神仙非是骨肉昇翥此蓋
愚瞽未達之甚也何者眞經云得道去世或
隱或顯證道雖一修習或殊故雲神仙之道
百數非一途所限非一法所拘也或爲眞人
之友或爲天帝之賓倏忽而龍駕來迎參差
而雲駢遐邁者則谷希長里青光赤松之例
是也或受書禀籙陰景鍊形靈肉再生前功
尅懋者則五老上帝四極眞王之例是也或
精誠不易試難不移目注崑丘心朝大帝而
得道者黄觀韋道微傅君之例是也況復大
洞七變八稟三圖胎精斑符隱芝曲素玉精
金液黄水祕符赤樹青英環剛絳實白羽皇
象九轉八瓊服之而化鳳化龍餌之而爲金
爲玉復有金璫玉珮之訣三皇八景之文華
丹素奏之靈神虎金眞之要飛行之羽超虚
躡空流金之光攝神製逆翺翔則翠羽玄翮
控御則飛蓋曲晨七十四方之所修靡虧毫
髮三十七色之所授漸備羽儀至或降九錫
以騰凌踐七試而貞介資師祕訣證自我心
歷象不能易其堅雷霆不能駭其聽富貴不
能惑其志聲色不能誘其衷此則我命在我
長生自致故古今得者詎可殫論南眞云功
滿三千白日升天弘道無已自致不死此之
謂也夫神仙之上者雲車羽蓋形神俱飛其
次牝谷幽林隱景潜化其次解形託象蛇蛻
蟬飛然而沖天者爲優屍解者爲劣又有積
功未備累德未彰或至孝至忠至貞至烈或
心不忘道功未及人寒棲獨鍊於巳身善行
不加於幽顯者太上以其有志太極以其推
誠限盡而終魂神受福者得爲善爽之鬼地
司不製鬼録不書逍遥福鄕逸樂遂志年充
數足得爲鬼仙然後昇陰景之中居王者之
秩積功累德亦入仙階矣如此則善不徒施
仙固可學功無巨細行無洪纖在立功而不
休爲善而不倦也修習之士得不勗哉又一
陰一陽道之妙用裁成品物孕育群形生生
不停新新相續是以天覆地載清濁同其功
日照月臨晝夜齊其用假彼二象成我三才
故木公主於震方金母尊於兊澤男眞女仙
之位所治昭然觀夫誥籍之中圖傳所述混
同載録未有解張今按上清七部之經存注
修行之事日月五星之内空常飛步之篇元
父玄母以兼行陽號陰名而具著纂彼衆說
集爲一家女仙以金母爲尊金母以墉城爲
治編記古今女仙得道事實目爲墉城集仙
録上經曰男子得道位極於眞君女子得道
位極於元君此傳以金母爲主元君次之凡
十卷矣廣成先生杜光庭撰
　　　西王母傳下仙道
西王母者九靈太妙龜山金母也一號太靈
九光龜臺金母亦號曰金母元君乃西華之
至妙洞陰之極尊在昔道氣凝寂湛體無爲
將欲啓廸玄功生化萬物先以東華至眞之
氣化而生木公焉木公生於碧海之上蒼靈
之墟以主陽和之氣理於東方亦號曰王公
焉又以西華至妙之氣化而生金母焉金母
生於神洲伊川厥姓緱氏生而飛翔以主陰
靈之氣理於西方亦號王母皆挺質太無毓
神玄奥於西方眇莽之中分大道純精之氣
結氣成形與東王木公共理二氣而育養天
地陶鈞萬物矣體柔順之本爲極陰之元位
配西方母養群品天上天下三界十方女子
之登仙得道者咸所𨽻焉所居宫闕在龜山
之春山西那之都崑崙玄圃閬風之苑有金
城千重玉樓十二瓊華之闕光碧之堂九層
玄臺紫翠丹房左帶瑶池右環翠水其山之
下弱水九重洪濤萬丈非飆車羽輪不可到
也所謂玉闕墍天緑臺承霄青琳之宇朱紫
之房連琳彩帳明月四朗戴華勝佩靈章左
侍仙女右侍羽童寶蓋沓映羽旂廕庭軒砌
之下植以白環之樹丹剛之林空青萬條瑶
榦千尋無風而神籟自韵琅然皆九奏八會
之音也神洲在崑崙之東南故爾雅云西王
母日下是矣又云王母蓬髮戴勝虎齒善嘯
者此乃王母之使金方白虎之神非王母之
眞形也元始天王授以萬天元統龜山九光
之籙使制召萬靈統括眞聖監盟證信緫諸
天之羽儀天尊上聖朝宴之會考校之所王
母皆臨映焉上清寶經三洞玉書凡所授度
咸所關預也昔黄帝討蚩尤之暴威所未禁
而蚩尤幻化多方徴風召雨吹煙噴霧師衆
大迷帝歸息太山之阿昏然憂寐王母遣使
披玄狐之裘以符授帝曰太一在前天一在
後得之者勝戰則剋矣符廣三寸長一尺青
瑩如玉丹血爲丈佩符旣畢王母乃命一婦
人人首鳥身謂帝曰我九天玄女也授帝以
三宫五意陰陽之略太一遁甲六壬步斗之
術陰符之機靈寶五符五勝之文遂尅蚩尤
於中冀剪神農之後誅榆岡於阪泉而天下
大定都於上谷之涿鹿又數年王母遣使白
虎之神乘白虎集帝之庭授以地圖其後虞
舜攝位王母遣使授舜白玉環又授益地圖
遂廣黄帝之九州爲十有二州王母又遣使
獻舜皇琯吹之以和八風尚書帝驗期曰王
母之國在西荒之野昔茅盈字叔申王褒字
子登張道陵字輔漢洎九聖七眞凡得受書
者皆朝王母於昆陵之闕焉時叔申道陵侍
太上道君乘九蓋之車控飛虬之軒越積石
之峯濟弱流之津渡白水凌黑波顧眄倏忽
謁王母於闕下子登清齋三月王母授以瓊
華寶曜七辰素經茅君從西城王君詣白玉
龜臺朝謁王母求乞長生之道曰盈不肖之
軀慕龍鳳之年欲以朝菌之脆求積朔之期
王母愍其勤志吿之曰吾昔師元始天王及
皇天搏桑帝君授我以玉珮金璫二景纏練
之道上行太極下造十方漑月咀日以入天
門名曰玄眞之經今以授爾宜勤修焉因勑
西城王君一一解釋以授焉又授寶書四童
散方洎周穆王滿命八駿與七萃之士驊騮
赤驥蹈驪山子之乘駕以飛軿之輪栢夭導
車造父爲右風馳電逝三千里越剖閭無鳧
之鄉犀玉玄池之野吉日甲子黿鼉魚龜爲
梁以濟弱水而昇崑崙玄圃閬風之野而賓
於王母穆天子持白珪重錦以爲王母之壽
謌白雲之謡刻石紀迹于弇山之上而還中
土矣世之昇天之仙凡有九品第一上仙號
九天眞王第二次仙號三天眞皇第三號太
上眞人第四號飛天眞人第五號靈仙第六
號眞人第七號靈人第八號飛仙第九號仙
人凡此品次不可差越然其昇天之時先拜
木公後謁金母受事旣訖方得昇九天入三
清拜太上覲奉元始天尊耳故漢初有四五
小兒戲於路中一兒謌曰著青裙入天門揖
金母拜木公時人皆莫知之唯張子房知之
乃徃拜焉曰此乃東王公之玉童也仙人得
道昇天當揖金母而拜木公也自非沖虚登
眞之子莫知其津矣漢孝武皇帝徹好長生
之道以元封元年登嵩高之嶽築尋眞之臺
齋戒精思四月戊辰王母使墉城玉女王子
登來語帝曰聞子欲輕四海之禄迂萬乘之
貴以求長生眞乎勤哉七月七日吾當暫來
也帝問東方朔審其神應乃清齋百日焚香
宮中夜二唱之後白雲起於西南鬱鬱而至
徑趣宫庭漸近則雲霞九色簫鼓震空龍鳳
人馬之衆乘麟駕鹿之衛科車天馬霓旂羽
幢千乘萬騎光耀宫闕大仙從官森羅億衆
皆長丈餘旣至從官不知所在王母乘紫雲
之輦駕九色斑龍帶天眞之策佩金剛靈璽
黄錦之服文彩鮮明金光奕奕腰分景色之
劒結飛雲大綬頭上華髻戴太眞晨纓之冠
躡方瓊鳳文之履可年二十許天姿奄藹靈
顔絶世眞靈人也下車扶侍二女登牀東向
而坐帝拜跪問寒温侍立良久呼帝使坐設
以天厨芳華百果紫芝萎蘂紛若瑱摞精珍
異常非世所有帝不能名也又命侍女取桃
玉盤盛七枚大如鴝(音保與/嗚同)子四以與帝母
自食三帝食桃輒收其核母問何爲帝曰欲
種之耳母曰此桃三千歲一實中國土地薄
種之不生如何於是王母命侍女王子登彈
八珍之璈董雙成吹雲和之笙石公子擊昆
庭之玉許飛瓊鼓震靈之簧婉凌華拊吾陵
之石範成君拍洞陰之磬叚安香作九天之
鈞法嬰歌玄靈之曲衆聲激朗清音駭空歌
畢帝下席叩頭以問長生之道王母曰汝能
賤榮樂卑耽虚味道自復佳耳然汝性姿體
欲淫亂過甚殺伐非法奢侈姿性夫侈者裂
身之車也淫者破身之斧也殺者響對奢者
心爛積欲則神隕聚穢則命斷以子蕞爾之
身而宅殘形之賊盈尺之材乃攻之者百刃
欲以解脫三屍全身永乆不可得也有似無
翅之鷃願鼓天池朝生之菌而樂春秋者哉
若能蕩此衆亂撥穢易意保神氣於絳府閉
淫宫而不開靜奢侈於寂室愛衆生而不危
守慈務施鍊氣惜精儻有若斯之事豈無髣
佛耶若不爾者譬如抱石而濟長河耳帝跪
受王母之誡曰徹不才沉淪流俗承禪先業
遂羈世累刑政乖謬罪積丘山今日之後請
事斯語矣王母曰夫養性之道理身之要汝
固知矣但在勤行不怠也我師元始天王昔
於嚴霄之臺授我要言曰欲長生者先取諸
身堅守三一保靈根玄谷華體灌沉珍漑長
清精入天門金室宛轉在中關青白分明適
泥丸養液閉精具身神三宫備衛存絳宫黄
庭戊己無流源徹通五臟十二綸吐納六府
魂魄欣却此百病辟熱寒保精留命永長存
此所謂呼吸太和保守自然眞要道者也凡
人爲之皆必長生亦可役使鬼神逰戲五嶽
但不得飛空騰虚而巳汝能爲之足可度世
也夫學仙者未有不由此而始也至若太上
靈藥上帝奇物地下陰生重雲妙草皆神仙
之藥也得上品者後天而老乃太上之所服
非中仙之所寶其中品者有得服之後天之
逝乃天眞之所服非下仙之所逮其次藥有
九丹金液紫華虹英太清九轉五雲之漿玄
霜絳雪騰躍三黄東瀛白香玄洲飛生八石
千芝威喜九光西流石膽東滄青錢高丘餘
粮積石瓊田太虚還丹盛以金蘭長光絳草
雲童飛千有得服之白日升天此飛仙之所
服非地仙之所聞其下藥有松栢之膏山薑
沉精菊花澤瀉苟杞茯苓菖蒲門冬巨勝黄
精靈飛赤板桃膠木英升麻續斷威蕤黄連
如此下藥略舉其端草類繁多名數有千子
得服之可以延年雖不能長享無期上昇青
天亦可以身生光澤返老童顔役使群鬼得
爲地仙求入道者要先憑此階漸而能致遠
勝也若能呼吸御精保固神氣精不脫則永
乆氣長存則不死不用藥石之費又無營索
之勞取之於身耳百姓日用而不知此故爲
上品自然之要也且夫一人之身天付之以
神地付之以形道付之以氣氣存則生氣去
即死萬物草木亦皆如之身以道爲本豈可不
養神固氣以全爾形也形神俱全上聖所貴
形滅神逝豈不痛哉一失此身萬劫不復子
其寶焉我之所言乃我師元始天王所授之
詞也即勑玉女李慶孫書出之以付於帝汝
善修之焉王母命駕將去帝下席叩頭請留
王母即命侍女召上元夫人同降帝宫良乆
上元夫人至復坐設天厨乆之王母命夫人
出八會之書五嶽眞形五帝六甲靈飛之符
凡十二事云此書天上四萬劫一傳若在人
間四十年可授有道之士王母乃命侍女宋
靈賓開雲錦之囊取一策以授帝王母執書
起立以付帝王母呪曰
天高地卑五嶽鎭形元眞激氣太澤玄精天
回九道六和長平太上八會飛天之成眞仙
節信由兹通靈泄墜滅腐寶歸長齡徹其愼
之敢告劉生況畢帝拜授之王母曰夫始學
道受符者宜别祭川嶽諸眞靈潔齋而佩之
焉四十年後若將傳付汝之所有董仲君李
少君可校之爾況爲帝王可勤祭川嶽以安
國家授簡眞靈以祐黎庶也言訖與上元夫
人命車言去從官互集將欲登天因笑指方
朔曰此我鄰家小兒性多滑稽曾三來偷桃
矣昔爲太山仙官因沉湎於玉酒失部御之
和謫佐於汝非流俗之夫也其後武帝不能
用王母之戒爲酒色所惑殺伐不休徴遼東
擊朝鮮通西南夷築臺榭興土木海内愁怨
自此失道幸回中臨東海三祠王母不復降
焉所受之書置於栢梁臺上爲天火所焚李
少君解形而去東方朔飛翥不還巫蠱事起
帝愈悔恨元始二年崩於五柞宫葬於茂陵
其後茂陵所藏道書五十餘卷盛以金箱一
旦出於抱犢山中又玉箱玉杖出於扶風市
驗茂陵宛然如故而箱杖出於人間此亦得
託形屍解之驗也又大茅君盈南治句曲之
山元壽二年八月巳酉南嶽眞人赤君西城
王君方諸青童並從王母降於茅盈之室頃
之天皇大帝遣繡衣使者泠廣子期賜盈神
璽玉策太微帝君遣三天左宫御史管颭條
賜盈八龍錦輿紫羽華衣太上大道君遣恊
晨大夫石叔門賜盈金虎眞符流金之鈴金
闕聖君命太極眞人使正一上玄玉郞王忠
鮑丘等賜盈以四節燕胎流明神芝四使者
授訖使盈食芝佩璽服衣正冠帶符握鈴而
立四使者告盈曰食四節隱芝者位爲眞卿
食金闕玉芝者位爲司命食流明金英者位
爲司禄食長曜雙飛者位爲眞伯食夜光洞
草者緫主左右御史之任子盡食之矣壽齊
天地位爲司命授東嶽上卿統吴越之神仙
綜江左之山源矣言畢使者俱去五帝君各
以方面車服降於其庭傳大帝之命賜盈紫
玉之版黄金刻書九錫之文拜盈爲東嶽上
卿司命眞君太元眞人授事訖俱去王母及
盈師西城王君爲盈設天厨酣宴歌玄靈之
曲宴罷王母携王君及盈省顧盈之二弟各
授道要王母命上元夫人授茅固衷太霄隱
書丹景道精等四部寶經王母執太霄隱書
命侍女張靈子執交信之盟以授於盈固及
衷事訖西王母昇天而去其後紫虚元君魏
華存夫人清齋於陽洛隱元之臺西王母與
金闕聖君降於臺中乘八景輿同詣清虚上
宫傳玉清隱書四卷以授華存是時三元夫
人馮雙禮紫陽左仙公石路成太極高仙怕
延蓋公子西城眞人王方平太虚眞人南嶽
赤松子桐栢眞人王子喬等三十餘眞各歌
太極陰歌陽歌之曲母爲之歌曰
駕我八景輿欻然入玉清龍旌拂霄上虎旗
攝朱兵逍遥玄津際萬流無暫停哀此去留
會劫盡天地傾當尋無中景不死亦不生體
彼自然道寂觀合太冥南嶽挺眞干玉映輝
頴精在任靡其事虚心自受靈嘉會絳河曲
相與樂未央歌畢三元夫人答歌亦竟王母
及三元夫人紫陽左仙公太極仙伯清虚王
君乃携南嶽魏華存同去東南行俱詣天台
霍山過句曲之金壇宴太元茅眞人於華陽
洞天留華存於霍山洞宫玉宇之下衆眞皆
從王母昇還龜臺矣太眞金母師匠萬品校
領群眞聖位尊高緫録幽顯至若邊洞玄躬
朝而受道謝自然景侍而登仙故洞玄及自
然傳謂金母師即王母也玄經所證事跡蓋
多此未備録矣
　　　九天玄女傳
九天玄女者黄帝之師聖母元君弟子也黄
帝在昔爲有熊之國君佐神農之孫榆岡旣
衰諸侯相伐干戈相尋各據方色自稱五行
之號太皡之後自爲青帝榆岡神農之後自
號赤帝共工之後自號白帝葛天氏之後自
號黑帝帝起有熊之墟自號黄帝帝乃恭巳
下士側身修德在位二十一年而蚩尤肆孽
弟兄八十一人獸身人語銅頭鐵額噉砂吞
石不食五穀作五虎之形以害黎庶鑄兵於
葛爐之山不用帝命帝欲征之博求賢能以
爲己助得風后於海隅得力牧於大澤以大
鴻爲佐天老爲師置三公以象三台風后爲
上台天老爲中台五聖爲下台始獲寶鼎不
爨而熟迎日推策以封胡爲將以夫人費修
之子爲太子用張若隰朋力牧容光龍行倉
頡容成大撓奢龍衆臣以爲輔翼戰蚩尤於
涿鹿帝師不勝蚩尤作大霧三日内外皆迷
風后法斗機作大車以杓指南以正四方帝
用憂憤齋於太山之下王母遣使披玄狐之
裘以符授帝曰精思告天必有太上之應居
數日大霧冥冥書晦玄女降焉乘丹鳳御景
雲服九色彩翠之衣集于帝前帝再拜受命
玄女曰吾以太上之教有疑可問也帝稽首
曰蚩尤暴橫毒害蒸黎四海嗷嗷莫保性命
欲萬戰萬勝之術與人除害可乎玄女即授
帝六甲六壬兵信之符靈寶五符策使鬼神
之書制祅通靈五明之印五陰五陽遁甲之
式太一十精四神勝負握機之圖五嶽河圖
策精之訣九光玉節十絶靈幡命魔之劒霞
冠火珮龍戟霓旂翠輦緑軿虬驂虎騎千花
之蓋八鸞之輿羽籥玄竿虹旌玉鉞神仙之
物五龍之印九明之珠九天之節以爲兵信
五色之幡以辨五方帝遂復率諸侯再戰蚩
尤驅魑魅雜袄以爲陣雨師風伯以爲衛應
龍蓄水以攻於帝帝盡制之遂滅蚩尤于絶
轡之野中冀之鄕塚分其四肢以葬之由是
榆岡拒命又誅之於版泉之野北逐獯鬻大
定四方步四極凡二萬八千里乃鑄鼎立九
州置九行九德之臣以觀天地祠萬靈無法設
教然後採首山之銅鑄鼎於荆山之下黄龍下
迎帝乘龍昇天皆由玄女之所授符策圖局也
雲笈七籤卷之一百一十四










雲笈七籤卷之一百一十五棠六
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　傳
　　　梁母
梁母者盱眙人也孀居無子舍逆旅於平原
亭客來投憩咸若還家不異住客還錢多少
未嘗有言客住經月亦無所厭麤衣糲食之
外所得施諸貧病曾有少年住經月舉動異
於常人臨去云我是東海小童母亦不知小
童何人也宋元徽四年丙辰馬耳山道士徐
道盛暫至蒙陰於蜂城西遇一青羊車車自
住見一小童子唤云徐道士前來道盛行進
去車三步許止又見二童子年十二三許齊
著黄衣絳裏頭上角髻容服端正世無比也
車中人遣一童子傳語云我是平原客舍梁
母也今被太上召還應過蓬萊尋子喬經太
山檢考召意欲相見果得子來靈轡飄飄玄
崗險巇津驛有限日程三千侍對在近我心
憂勞便當乘煙三清此三子見送玄都因汝
爲我謝東方清信士女太平在近十有餘一
好相開度過此無憂危也舉手謝去云太平
相見馳車騰逰極目而没道盛還逆旅訪之
正是梁母度世日相見也
　　　鮑姑
鮑姑者南海太守鮑靚之女𣈆散騎常侍葛
洪之妻也靚字太玄陳留人也少有宻鑒洞
於幽元沉心冥肆人莫知之靚及妹並先世
累積陰德福逮於靚故皆得道姑及小妹並
登仙品靚學通經緯後師左元放受中部法
及三皇五嶽劾召之要行之神驗能役使鬼
神封山制魔東𣈆元帝大興元年戊寅靚於
蔣山遇眞人陰長生授刀解之術累徴至黄
門侍郞求出爲南海太守以姑適葛稚川稚
川自散騎常侍爲鍊丹砂求爲句漏縣令太
玄在南海小女及笄無病暴卒太玄時對賓
客略無悲悼葬於羅浮山容色若生人皆謂
爲屍解靚還丹陽卒葬於石子崗後遇蘇峻
亂發棺無屍但有大刀而己賊欲取刀聞塚
左右兵馬之聲顧之驚駭中間其刀訇然有
聲若雷震之音衆賊奔走賊平之後收刀别
復葬之靚與妹亦得屍解之道姑與稚川相
次登仙
　　　孫寒華
孫寒華者吴人孫奚之女也師杜契受玄白
之要顔容日少周旋吴越諸山十餘年乃得
仙道而去
　　　李奚子
李奚子者𣈆東平太守李忠祖母也不知姓
氏忠祖父貞節丘園性多慈憫以陰德爲事
奚子每與一志務於救人大雪寒凍路積稻
及穀於園庭恐禽鳥餓死其用心如此今得
道而居華陽洞宫中也
　　　韓西華
韓西華者不知何許人也慈愛於物常行陰
功至於蛸翹微命皆愛而護之學道得仙今
在嵩山洞天之中
　　　竇瓊英
竇瓊英者竇武之妹也其七代祖名峙常以
葬枯骨爲事以活死爲心故祚及瓊英令行
女仙在易遷宮中
劉春龍
劉春龍郭叔香並不知何許人也以其先世
有陰德故皆得遁化練景入華陽易遷宫中
劉春龍竇瓊英韓太華李奚子並天姿嚴麗
儀冠駭衆才識偉鑠皆得爲眀晨侍郞以居
洞中侍郞之任以良才舉之不限男女也
　　　趙素臺
趙素臺者漢幽州刺史趙熙之女也熙少有
善行常濟窮困救王惠等族殊有陰德數十
年熙得身詣朱陵兒子得逰洞天素臺在易
遷宫中已四百年不肯移去自謂天下無復
樂於此處也數微服逰行眄山澤以自足易
遷夫人者乃其品也
　　　傅禮和
傅禮和者北地傅建之女也舉家奉佛禮和
常日日灑掃佛前每發願云獨慕仙道常服
五星精身生光華得道仙去善爲空洞之歌
歌則禽鳥翔舞而集飛聚其前以聽之此乃
至誠所感而獲道也
　　　黄景華
黄景華者漢司空黄瓊之女也景華少好仙
道常宻修至要後師韓君授其岷山丹方服
之得入易遷宫位爲恊晨夫人領九宫諸神
女亦緫教授之
　　　張微子
張微子者漢昭帝大匠張慶之女不知何郡
人也微子少好道因得尸解去在太元司命
華陽舍眞臺師東華玉妃受服霧氣之道雲
霧是山澤水火之華金石盈氣久服之能散
形入空與雲霧合體微子修之得其仙道也
　　　丁淑英
丁淑英者不知何許人也有救窮之陰德度
趙阜之急難上感皇人授其道要今爲朱陵
嬪數逰三清司命亦令聽政也
　　　王法進
王法進者劒州臨津縣人也孩孺之時自然
好道家近古觀雖無道士居之其嬉戲未嘗
輕侮於尊像見必斂手致敬若有凛懼焉十
餘歲有女官自劒州歷外邑過其家父母以
其慕道託女官以保護之與授正一延生籙
名曰法進而專勤香火護持齋戒亦茹栢絶
粒時有感降是歲三川饑歉斛㪷翔貴死者
十有五六多採山芋野葛充飢忽有二青童
降於其庭宣上帝之命曰以汝宿禀仙骨歸
心精誠不忘於道今以青童召汝受事於玉
京也法進即隨青童騰身凌虚徑達太帝之
所命以玉杯霞漿賜之飲訖帝謂之曰人禀
五行之大體天地之和氣得爲人形復生中
土甚不易也而天運四時之氣地禀五行之
秀生五穀百果以養於人而人不知天地養
育之恩輕棄五穀厭捨絲麻使耕農之夫紡
織之婦身勤而不得飽力竭而不免寒徒施
其勞曾不愛惜斯固神明所責天地不祐也
近者地司嶽瀆日有奏言人厭賤米麥不貴
衣食之本我巳勑太華之府收五穀之神令
所種不成下民饑餓因示責罰以懲其心世
愚悠悠曾未覺悟旋奉太上所勑以大道好
生不可因彼惡民以害衆善雖天地神明罪
之愚民亦不知過之所起因無懺請首原之
路虚受其苦耳汝當爲無上侍童入侍天府
今且令汝下於世吿諭下民使其悔罪寶愛
桑蠶貴敬農事惜五穀百果知大道之養人
厚地之育物宗奉正道崇事神明至於水火
之用不可厭棄衣食之養儉己約身皆能行
此明戒天地愛之神明䕶之風雨順調家國
安泰此乃增益汝之陰功也即命侍女披琅
笈珠韞出靈寶清齋吿謝天地法一卷付之
傳行於世曰世人可相率幽山高靜之處置
齋悔謝一年之内春秋兩爲春則析於年豐
秋則謝於道力如此則宿罪可除谷父蠶母
之神爲置豐衍也龍虎之年復當召汝矣命
青童送還其家已三箇月也所受之書即今
靈寶清齋吿謝天地之法是也其法簡易與
靈寶自然齋大率相類但人間行之立成徵
効苟或幾席器物小有輕慢濁污者營奉之
人少有不公心者即飄風驟雨壞其壇筵迅
霆吼雷毁其器用自是三川梁漢之人歲皆
崇事雖愚朴之士狂暴之夫罔不戰慄兢戒
肅恭擎跽知奉其法焉或螟蝗旱潦害稼傷
農之處衆誠有率勉於修奉之處炷香吿玄
旦夕響應必臻其祐與不虔不信之徒立可
較其徴驗矣巴南謂之清齋蜀土謂之天功
齋蓋一揆矣法進以天寶十一年壬辰歲雲
鶴迎之而昇天此乃亦符龍虎之運神人之
言矣
　　　王氏
王氏者中書舍人謝良弼之妻也東𣈆右軍
逸少之後會稽人也良弼進士擢第爲浙東
從事而婚焉旣而抱疾沉痼歷年未愈良弼
赴闕竟不果行而加綿篤時吴筠天師逰四
明天台蘭亭禹穴駐策山陰王氏之族謁而
求救爲禁水吞符信宿即愈王氏感道力救
護乃詣天師受籙精修焚香寂念獨處靜室
志希晨飛因絶粒嚥氣神和體輕時有奇香
異雲臨映居第髣髴眞降宻接靈仙而人不
知也忽謂其女曰吾昔之所疾將僅十年賴
天師救之而續已盡之命悟道旣晩修奉未
精宿考過徃懺之未盡吾平生以俗態之疾
頗懷妒𡜍今猶心閉藏黑未通於道當須陰
景鍊形洗心易藏二十年後方得蟬蛻耳吾
死勿用棺器可作栢木帳致尸於野中時委
人檢校也是夕而卒家人所殯如其言凡事
儉約置其園林間偃然如寐亦無變改二十
年有盗發殯棄其形於地隆冬之月帳側忽
聞雷震之聲舉家驚異馳行看之及舉其尸
則身輕如空殻肌膚爪髮無不具備右脅上
有折痕長尺餘即再收瘞爲南嶽夫人嘗言
得道者上品白日升天形骨俱飛上補眞官
次者蛻如蛇蟬亦形骨騰舉肉質登天皆爲
天仙不居山嶽矣良弼亦執弟子之禮躬侍
天師仍與天師立傳詳載其事跡矣
　　　花姑
花姑者女道士黄靈微也年八十而有少容
貌如嬰孺道行高潔世人號爲花姑蹀履徐
行奔馬不及不知何許人也自唐初來徃江
浙湖嶺間名山靈洞無所不造經涉之處或
宿於林野即有神靈衛之人或有不正之念
欲凌侮者立致顚沛遠近畏而敬之奉事之
如神明矣聞南嶽魏夫人平昔渡江修道有
壇靖在臨川郡臨汝水西石井山有仙壇遂
訪求之歲月且乆榛蕪淪翳時人莫得知之
以則天長壽二年壬辰冬十月詣洪都西山
謁道士胡超而問焉超字拔俗能通神明即
爲指南郭六里許有烏龜原古有石龜每犯
田苗被人擊其首折則其處也姑訪之見龜
之左右壇跡宛然立處當壇中矣於其下得
尊像油甕錐刀燈盞之類因葺而興之復夢
夫人指九曲池於壇南訪而獲之磚砌尚在
景雲中睿宗皇帝使道士葉善信將繡像幡
花來修法事仍於壇西建洞靈觀度女道士
七人住持洎明皇醮祭析禱不絶每有風雨
或聞簫管之聲凡是禮謁必須嚴潔不爾有
虵虎驚吼之異時有雲物如烏群飛垂帶直
下壇上倏忽西出如向井山前後非一而巳
花姑盻蠁靈通宻有所吿曰井山古跡汝須
崇修俄聞異香從西來姑累得嘉兆躬申葺
理行宿洞口聞鐘磬之音雖荒梗多時若有
人接導寓宿林莽怡然甚安達眀入山果遇
壇殿餘址遂立屋宇聞步虚仙梵之響環壇
數里有樵採不精潔者必有怪異之驚有野
象中箭來投花姑姑爲拔之其後每齋前則
銜蓮藕以獻姑開元九年辛酉歲姑欲昇化
謂其弟子曰吾仙程所促不可乆住吾身化
之後勿釘吾棺只以絳紗罩覆棺上而已明
日無疾而終肌膚香潔形氣温暖異香滿於
庭堂之内弟子依所命棺不釘以絳紗覆之
而巳忽聞雷震擊紗上有孔大如雞子棺中
唯有被覆木簡屋上穿處可通人座中奠瓜
數日生蔓結實如桃者二焉每至忌辰即風
雲鬱勃直入室内眀皇聞而駭之使復其事
明日使道士蔡偉編入後仙傳開元二十八
年庚辰三月乙酉勑道士齎龍璧來醮忽有
白鹿自壇東出至姑塚間而滅即花姑葬空
棺木簡之處又有五色仙蛾集於壇上刺史
張景佚以爲聖德所感立碑頌述天寶八載
已丑以魏夫人上昇之所度女道士二人常
修香火大歷三年戊申魯郡開國公顔眞卿
爲撫州刺史舊跡荒毁闕人住持召仙臺觀
道士譚仙巖道士黄道進二七人住洞靈觀
又以高行女道士黎瓊仙七人居仙壇院顔
公述仙壇碑而自書之以紀其事跡焉
　　　徐仙姑
徐仙姑者隋朝僕射徐之纔女也不知師奉
何人已數百歳狀貌常如二十四五歲矣善
禁呪之術獨逰海内三江五嶽天台四明羅
浮括蒼名山勝賞無不周徧多宿巖麓林窟
之中亦寓止僧院忽爲豪僧數輩微詞巧言
姑輒駡之群僧激怒欲以刃制之詞色愈㪍
姑笑曰我女子也而能棄家雲水不避蛟龍
虎狼豈懼汝鼠輩乎即解衣而卧遽撤其燭
僧輩喜以爲得志也明日姑理策出山諸僧
一夕皆僵立尸坐若被拘縛口禁不能言姑
去數里僧乃如故來徃江表吴人見之四十
餘年矣顏色如舊其行若飛所至之處畏而
敬之若神明矣無敢以非正之意戲侮者咸
通初謂贍縣白鶴觀道士蕢雲陶曰我先君
仕歷周隋以方術聞名陰功及物今亦得道
故我爲福所及亦延年長生耳以此詳之即
實之才之女也
　　　緱仙姑
緱仙姑者長沙人也入道居衡山年八十餘
容色甚少於嶽之下魏夫人仙壇精修香火
十餘年孑然無侣壇側多虎狼常人逰者須
結侣執兵器方敢入仙姑深隱其間曾無所
畏數年後有一青鳥形如鳩鴿紅頂長尾飛
來所居自語曰我南嶽夫人使也以姑修道
精苦獨棲窮林命我爲伴耳他日又言西王
母姓緱乃姑之聖祖也聞姑修道勤至將有
眞官降而授道但時未至耳宜勉於修勵也
毎有人逰山必青鳥豫說其姓字及其日一
一皆驗又曰河南緱氏王母修道之處故鄕
之山也又一日青鳥飛來曰今夕有暴客無
害勿以爲怖也其夕果十餘僧來魏夫人仙
壇乃是一片巨石方可丈餘其下宛然浮寄
他石之上或一人以手推之則揺動人多則
屹然而住是夜群僧持火杖刀將害仙姑入
其室姑在牀上而僧不見旣出門即推壞仙
壇轟然有聲山震谷裂謂已顚墜矣而終不
能動僧相率奔去及明有至遠村者分散九
僧爲虎噬殺一僧推壇之時不同其惡免爲
虎害夫人仙壇儼然無損姑亦無恙歲餘青
鳥語姑遷居仙所因徙居湖南鳥亦隨之而
他人未嘗會其語相國文昭鄭公畋自承㫖
學士左遷梧州牧師事於姑姑謂文昭公曰
此後四海多難人間不可久居吾將卜隱九
疑矣一旦遂去
　　　廣陵茶姥
廣陵茶姥者不知姓氏鄕里常如七十歲人
而輕健有力耳聰日明頭髮鬒黑𣈆元南渡
之後耆舊相傳見之百餘年顔狀不改每持
一器茗徃市鬻之市人爭買自旦至暮所賣
極多而器中茶常如新熟而未嘗减少人多
異之州吏以冒法繫之於獄姥乃持所賣茗
器自牖中飛去
雲笈七籤卷之一百一十五





雲笈七籤卷之一百一十六棠七
　　　(宋朝奉郎尚書度支員外郎充集賢/校理賜緋魚袋借紫臣張君房集進)
傳
　　　南溟夫人
南溟夫人者居南海之中不知品秩之等降
蓋神仙得道者也有元徹柳實二人同志訪
道於衡山結廬棲遁歲餘相與適南至廣州
合浦縣登舟將越海而濟南抵交阯維舟岸
側適村人享神簫鼓喧奏舟人水工至于僕
使皆徃觀焉唯二子在舟中俄爾颶風斷纜
漂舟入海莫知所之幾覆没者二三矣忽泊
一孤島風浪亦定二子登岸極目于島上見
白玉天尊像瑩然在石室之内前有金爐香
燼而竟無人二子周覽悵望見一巨獸出于
波中若有所察良久而没俄爾紫雲湧於海
面瀰漫三四里中有大蓮花高百餘尺葉葉
旋舒内有帳幄綺繡錯雜虹橋闊數十尺直
抵島上有侍女捧香於天尊像前炷香未已
二子哀叩之以求救拔願示歸路侍女訝曰
何遽至此耶以事白之侍女曰少頃南溟夫
人與玉虚尊師約子可求而請之也侍女未
去有一道士乘彩雲白鹿而至二子哀泣以
告之道士曰可隨此女謁南溟夫人也二子
受教隨侍女登橋至帳前再拜稽首以漂汎
之由述其姓字夫人命坐尊師亦至環坐奏
樂頃之進饌尊師曰二客求人間饌以享之
饌畢尊師以丹篆一卷授夫人夫人拜受訖
尊師告去謂二子曰有道氣無憂歸路也合
有靈藥相贈子分未合當自有師吾不當爲
子之師也他日相見矣二子拜辭尊師乘鹿
而去頃有武夫長十餘丈金甲執劒進曰奉
使天吴清道不謹法當顯戮今巳行刑遂趨
而没夫人即命侍女示二子歸路曰從百花
橋去贈以玉壺曰前程有事可叩此壺也遂
辭夫人登橋而去橋長且廣欄干上皆異花
二子花間窺見千虬萬龍互相繳結而爲橋
矣見向之巨獸已身首異處浮於波間二子
問所送使者斬獸之由答曰爲不知二客故
也使者謂二客曰我不當爲使送子盖有深
意欲奉託也衣帶間解琥珀合子與之中有
物隱隱然若蜘蛛形謂二子曰我輩水仙也
頃與番禺少年情好之至有一子三歲合棄
之夫人令與南嶽郞君爲子矣中間迴雁峯
使者有事于水府吾寄與子所弄玉環與之
而爲使者隱却頗以爲悵望二客持此合子
於迴雁峯廟中投之若得玉環爲送嶽廟吾
子亦當有答愼勿開啓二子受而懷之又問
玉虚尊師云子自有師誰也曰南嶽太極先
生耳自當遇之須臾橋盡與使者相别已達
合浦之岸問其時代己十二年矣於是將還
衡山中途餒甚試叩玉壺則珍味至二子一
食不復飢渴及還妻已謝世家人曰郞君溺
海十餘年矣自此二子益有厭俗之志無復
名宦之心乃登衡嶽投合子於迴雁峯廟瞬
息之間有黑龍長數丈激風噴電折木撥屋
霹靂一聲廟宇立碎戰栗之際空中有人以
玉環授之二子得環送於嶽廟及歸有黄衣
少年持二金合以酬二子曰南嶽郞君持此
還魂膏以報君也家有斃者雖一甲子猶可
塗頂而活旣受之而失其使二子遂以膏塗
活其妻後因大雪見一樵叟負重凌寒二子
哀其老以酒飲之忽見其檐上有太極字遂
禮而爲師曰吾得神仙之道列名太極矣太
上勑我來度子耳因見玉壺曰此吾貯玉液
之壺亡來數十甲子甚喜再見遂以玉壺獻
之二子隨太極先生入朱陵宫祝融峯歷逰
諸仙府與妻俱得昇天之道
　　　邊洞玄
邊洞玄者范陽人女也㓜而高潔敏慧仁慈
好善見微物之命有危急者必俯而救之救
未獲之間忘其飢渴每霜雪凝冱鳥雀飢棲
必求米穀粒食以散餵之歲月旣深鳥雀望
而識之或飛鳴前導或翔舞後隨年十五白
其父母願得入道修身絶粒養氣父母憐其
仁慈且孝未許之也旣笄誓以不嫁奉養甘
㫖數年丁父母憂毁瘠不食幾至滅性服闋
詣郡中女官請爲道士終鮮兄弟子無近親
性巧慧能機杼衆女官憐而敬之紡織勤勤
晝夜不懈每有所得市胡麻茯苓人參香火
之外多貯五穀之類人或問之旣不食累年
而貯米麥何也豈非永夜凌晨有飢渴之念
耶笑而不答然每朝於後庭散米穀以餉禽
鳥於宇内以餉鼠積歲如之曾無怠色一觀
之内女官之家機織爲務自洞玄居後未嘗
有鼠害於物人皆傳之以爲陰德及物之應
也性亦好服餌或有投以丹藥授以丸散必
於天尊堂中焚香供養訖而後服之徃徃爲
藥所苦嘔逆吐痢至於疲劇亦無所怨歎疾
纔已則吞服如常其同道惜之委曲指喻丁
寧揮解而至信之心確不移也苟遇歲飢分
所貯米麥以濟於人者亦多矣一旦有老叟
負布囊入觀賣藥衆因問之所賣者何藥也
叟曰大還丹餌服之者長生神仙白日昇天
聞之皆以爲笑叟面目䵟黑形容枯槁行步
傴僂聲纔出曰衆笑謂之曰旣還丹可致不
死長生昇天何憔悴若此而不自恤邪叟曰
吾此丹初熟合度人立功度人未滿求仙者
難得吾不能自服便飛昇沖天耳衆問曰舉
世之人皆願長生不死延年益壽人盡有心
何言求仙者難得也叟曰人皆有心好道而
不能修行能好道復能修行精神不退勤乆
其事不被聲色所誘名利所惑奢華所亂是
非所牽初心不變如金如石者難也百千萬
人無一人矣何謂好道也問曰貴爲天子富
有四海有金丹之藥何不獻之令得長生永
壽也叟曰天上犬聖眞人高眞上仙與北斗
七元君輪降人間以爲天子期滿之日歸昇
上天何假服丹而得道也又問曰旣盡知之
今天子是何仙也曰朱陽太一南宫眞人耳
問答之敏事異於人發言如流人不可測逡
巡暴風雷雨遞相顧視驚悸異常衆人稍稍
散去叟問衆曰此有女道士好行陰德絶粒
多年者何在因指其院以示之叟入院不扣
問徑至洞玄之前曰此有還丹大藥遠來相
救能服之邪洞玄驚喜延坐問藥須幾錢叟
曰所直不多五十萬金耳洞玄曰此窮窘多
年殊無此錢何以致藥耶叟曰勿憂子自㓜
及今四十年矣三十年積聚五穀餉飼禽蟲
以此計之不啻藥價也即開囊示之藥丸青
黑色大如梧桐子者二三斗令於藥囊中自
探之洞玄以意於藥囊中取得三丸叟曰此
丹服之易腸换血十五日後方得昇天此乃
中品之藥也又於衣裾内解一合子大如錢
出少許藥如桃膠狀亦似桃香叟自於井中
汲水調此桃膠令吞丸藥叟喜曰汝之至誠
感激太上有命使我召汝旣服二藥無復易
腸换血之事即宜處臺閣之上接眞會仙勿
復居臭濁之室七日即可以昇天當有天衣
天樂自來迎矣須臾雨霽叟不知所之衆女
官奔詣洞玄之房問其得藥否具以吿之或
嗤其怪誕或歎其遭遇相顧驚駭由是郡衆
之人有知者亦先馳徃觀之於是洞玄吿人
曰我不欲居此願登於門樓之上顧眄之際
樓猶扃鏁洞玄吿人曰我不於此語猶未終
巳騰身在樓上矣異香流溢奇雲散漫一郡
之内觀者如堵太守僚吏遠近之人皆禮謁
焉洞玄吿衆曰中元日早必昇天可來相别
也衆乃致齋大會七月十五日辰時天樂滿
空紫雲蓊鬱縈繞觀樓衆人見洞玄昇天音
樂導從幡旌羅列直南而去午時雲物方散
矣太守衆官具以奏聞是日辰已間大唐明
皇居便殿忽聞異香紛郁紫炁充庭有青童
四人導一女道士年可十六七進曰妾是幽
州女道士邊洞玄也今日得道昇天來以辭
陛下言訖冉冉而去乃詔問所部奏函亦馹
騎馳至與此符合勑其觀爲登仙觀樓曰紫
雲樓以旌其事是歲皇妹玉眞公主咸請入
道進其封邑及實封由是上好神仙之事彌
更勤篤焉仍勑校書郞王端敬之爲碑以紀
其神仙之盛事者也
　　　黄觀福
黄觀福者雅州百丈縣民之女也自㓜不食
葷血好清凈家貧無香取栢葉栢子焚之毎
凝然靜坐無所營爲經日不以爲倦或食栢
葉飲水自給不嗜五穀父母憐之聽其率性
任意旣笄欲嫁之忽謂父母曰門首水中極
有異物常時多與父母說奇事先兆徃徃信
驗聞之固以爲然随徃看水果汹湧不息乃
自投水中良乆不出父母撈摝得一木像天
尊古昔所製金彩巳駁狀貌與女無異水即
澄清如舊無復他物便以木像置於路側號
泣驚異而歸其母時來視之憶念不巳忽有
彩雲仙樂導衛甚多與女伴三人下其庭中
謂父母曰女本上清仙人也有小過謫在人
間年限旣畢復歸上天無至憂念也同來三
人一是玉皇侍女一是大帝侍晨女一是上清
侍女姓黄名觀福此去不復來矣今年此地
疾疫死者甚多以金遺父母使移家益州以
避凶歲即留金數餅昇天而去父母如其言
移家蜀郡其歲疫毒黎民雅地尤甚十喪三
四即麟德年也今俗呼爲黄冠佛盖以不識
天尊像仍是相傳語訛以黄觀福爲黄冠佛
也
　　　陽平治
陽平治謫仙妻不知其名九隴居人張守珪
家甚富有茶園在陽平化仙居山内每歲召
採茶人力百餘輩男女傭工者雜之園中有
一少年賃爲摘茶自言無親族性甚了慧勤
願守珪憐之以爲義兒又一女年二十餘亦
無親族願爲義兒之婦孝義端恪守珪甚善
之一旦山水汎溢市井路絶鹽酪旣闕守珪
甚憂新婦曰此可買耳取錢出門十數步置
錢樹下以杖扣樹得鹽酪而歸後或有所要
但令扣樹取之無不得者其夫術亦如此因
與鄰婦十數人於㻚曰市相遇爲買酒一盌
與衆婦飲之皆醉而碗中酒不减遠近傳說
人皆異之守珪請問其術受於何人少年曰
我陽平洞中仙人耳因有小過謫於人間不
久當去守珪曰洞府大小與人間城闕相類
否答曰二十四化各有一大洞或方千里五
百三百里其中皆有日月飛精謂之伏神之
根下照洞中與世間無異其中皆有仙王仙
卿仙官輔相佐之如世之職司有得道之人
及積功遷神反生之者皆居其中以爲民庶
每年三元大節諸天各有上眞下逰洞天以
觀其所理善惡人世死生興廢水旱風雨預
關於洞中焉其龍神祠廟血食之司皆爲洞
府所統也二十四化之外其青城峨嵋益登
慈母繁陽嶓冢皆亦有洞不在十大洞天三
十六小洞天之數洞之仙曹如人間郡縣聚
落耳不可一一詳記之也旬日之間忽夫婦
俱去
　　　神姑
神姑者盧眉娘是也後魏北祖帝師盧景祚
之後生而眉長且緑因以爲名永貞元年南
海太守以其奇巧而神異貢於京盧眉娘㓜
而慧晤能以一絲析爲三縷染彩於堂中結
爲傘盖五重其中有十洲三島天人玉女臺
殿麟鳳之像而外列執幢捧節仙童不啻千
數其闊一丈秤之無三數兩自煎靈香膏傅
之則虬硬不斷順宗皇帝歎其巧妙二宫内
謂之神姑入内時方年十四每日但食胡麻
飯三二合至元和中憲宗皇帝嘉其聰慧因
賜金鳳環以束其腕乆之不願在宫掖乃度
爲女道士放歸南海賜號曰逍遥數年不食
常有神人降會一旦羽化香氣滿室將葬舉
棺覺輕撤其盖唯舊履而已徃徃人見乘紫
雲於海上羅浮李象先作盧逍遥傳蘇鶚載
其事於杜陽編中焉
　　　王奉仙
王奉仙者宣州當塗縣民家之女也家貧父
母以紡績自給而奉仙年十三四因田中餉
飯忽見少年女十餘人與之嬉戲久之散去
他日復見如初自是每到田中餉飯即聚戲
爲常矣月餘諸女夜會其家竟夕言笑達曉
方散或携奇果或設珍饌非世所有其房宇
湫陋來衆雖多不以爲窄父母聞其言笑疑
焉伺而察之復無所見又疑妖魅所惑詰之
甚切必託他詞以對自是諸女不復夜降常
晝日徃來或引其遠逰凌空泛迴無所不到
至暮乃返仍不飲不食日加殊異一日將夕
母氏見其自庭際竹杪墜身於地母益爲憂
懇間其故遂以所遇之事言之父母竟未諭
其本末諸女剪奉仙之髮前露眉後垂至肩
自此數年髮竟不長不食歲餘肌膚豐瑩潔
若氷雪螓首蠐領皓質明眸貌若天人智辯
明晤江左之人謂之觀音焉咸通末相國杜
公審權鎭金陵令狐公綯鎭維揚延請供養
聲溢江表其後秦彦請留於江都展師敬之
禮高士主父懷杲正直倜儻疑以爲邪詣而
問之奉仙欣然加敬話道累日主父問所論
之理頗合玄要何復有觀音之目耶奉仙曰
其所遇者道也所得者仙也嗤俗之徒加我
以觀音之號耳然頃歲杜公搜於蓬茅之下
欲貢於宫掖之内適以斷髮免未容歸侍膝
下遂虐留寺中閭巷不知騰口虚譽至有擎
香捧燭施寶投金囂然經年莫知竄免而今
日遂其修養不拘閉於後庭者亦是眞仙冥
祐斷髮齊領之明効也得不自以爲慰喜耳
且名之與道兩者無滯莊生雲人以我爲牛
而我爲牛人以我爲馬而我爲馬忘形體眞
者不以名爲累也故亦不鄙人爾且某所見
之女年可十八九容貌異常著雲霞錦繡大
袖之衣執持者仙花靈草吟詠者仙經洞章
所話乃神仙長生度世之事随其所行逍遥
迅速不知其倦所到天宫仙闕金樓玉堂脩
廊廣庭芝田雲圃神禽天獸珍木靈芳非世
間所覩過星漢之上不知幾千萬里朝謁天
尊天尊處廣殿之中羽衛森列吿奉仙曰汝
寄生人世五十年後當還此勑左右以玉漿
一杯見賜飲畢戒曰百穀之實草木之果食
之殺人夭汝年壽特宜絶之是以不食二十
年矣夫天尊行化天上教人以道延人以生
主宰萬物覆育周徧如世人之父也釋迦行
化世上勸人止惡誘人求福如世人之母也
仲尼儒典行於人間示以五常訓以百行如
世人之兄也世之嬰兒但識其母不知有兄
父之尊故常常之徒知道者稀尊儒者寡不
足怪也且所見天上之人男子則雲冠羽服
或丱髻青襟女子則金翹翠寶或三鬟雙角
手執玉笏項負圓光飛行乘空變化莫測亦
有龍麟鸞鶴之騎羽幢虹節之仗如人間帝
王耳了不見有菩薩佛僧之像也因出其所
供養圖繪甚多率是天人帝王道君飛仙之
狀亦無僧佛之容焉自咸通迄光啓四十年
間逰淮浙之宛陵所至之處觀者雲集其警
俗也常以忠孝貞正之道清凈儉約之言修
身宻行之要故遠近贍敬凡金寶貨委之於
前所施億萬皆棄之去而未嘗顧也雖三淮
沸浪四野騰煙棲止自若曾不爲患其有擁
衆威悍如孫儒趙宏畢師鐸欲以不正逼之
白刃愶之及覩其神貌不覺折腰屈膝伸弟
子之禮後與二女弟俱入道居洞庭山光啓
初遷餘杭界千頃山山下之人爲棣華宇以
居之歲餘無疾而化年四十八有雲鶴異香
之瑞果符五十年之言矣況其不食三十年
童顏雪肌常若處子非金丹玉液之効豈能
與於此哉又徃徃神逰天界端坐逾月或下
察地府冥關之事坐見八極多與有道者言
之世人不知以爲坐忘耳乃南極元君及東
陵聖母之儔侣者乎
　　　薛玄同
薛氏者河中少尹馮徽之妻也道號玄同適
馮徽二十年乃言素志託疾獨處誓焚香念
道持黄庭經日三兩遍又十三年夜有青衣
玉女二人降其室内將至有光如月照其庭
廡香風颯然時當初秋殘暑方甚而清涼虚
爽颯若洞中二女告曰紫虚元君主領南方
下教之籍命諸眞大仙於四海之外六合之
内名山大川有志慕長生心冥眞道者必降
而教之玄同善功爲地司累奏簡在紫虚之
府況聞女子立志元君尤嘉其用心即日將
親降於此如是凡五夕焚香嚴盛以候元君
咸通十五年甲午七月十四日元君與侍女
群眞二十七人降於其室玄同拜迎於門元
君憩坐良乆示以黄庭眞神存修之㫖賜九
華之丹一粒使八年後吞之當遣玉女飊車
迎汝於嵩嶽矣言訖散去玄同自是冥心靜
神徃徃不食雖眞仙降眄光景燭空靈風異
香雲璈鈞樂奏於其室馮徽亦不知也徽以
玄同别室修道邈不可親愚𡜍之懷常加毀
笑每獲東陵之疑矣洎廣明庚子之歲大寇
犯闕衣纓奔竄所在偷安馮與玄同寓跡於
常州𣈆陵存注不輟益用虔恭中和元年十
月舟行至直瀆曰欲抵别墅親鄰女伴數人
乘流之際忽見河濱有朱紫官吏及戈甲武
士立而序列若候玄同舟檝之至也四境多
虞所在寇盗舟人見之驚駭不進玄同曰無
懼也即移舟及之官吏皆拜玄同指揮曰未
也猶在春中私第去無速也其官吏遂各散
去而同舟者雖見莫究其由明年壬寅二月
玄同沐浴餌紫虚所賜之丹二仙女宻降其
室促嵩高之行是月十四日示以有疾一夕
終于私第有仙鶴三十六隻翔集室宇之上
玄同形質柔煖狀若生人額中炅然白光一
點良乆化爲紫氣沐浴之際玄髮重生立長
數尺十五日夜雲彩滿室忽聞雷電震霹之
聲棺盖飛起在庭中失尸所在空衣衾而已
異香雲鶴浹旬不去浙西節度使相國周寶
奏曰伏聞趙夫人登遐之日玉貌如生陶先
生厭世之時異香不絶同其羽化録在仙經
豈謂明時復覩斯事伏以馮徽妻薛氏早抛
塵俗久息玄門神仙祕宻之書能採奥㫖女
子鉛華之事不撓沖襟非絶粒茹芝守眞見
素履聖世無爲之化窮玄元守一之規不然
者安得方念鼓盆靈禽叠降正悲鸞鏡玄髮
重生雷電顯祥雲霞表異天迥而但聞絲竹
棺空而唯有衣衾謫來暫住人間仙去却歸
天上事傳千古美稱一時雖屬郡之休禎乃
國朝之盛事臣忝分優寄輒具奏聞干冒天
廷無任戰越喜賀之至是歲二月十五日奏
於成都行在勑曰惟天法道著在仙經上德
勤修玄功是致覽兹申奏頗叶殊祥同魏氏
之登仙比花姑之降世光乎郡縣焕我國朝
宜付史官編於簡册仍委本道以上供錢於
其住處修金籙道場以答上玄用伸虔感者
時駐蹕成都之三年也

雲笈七籤卷之一百一十六










雲笈七籤卷之一百一十七棠八
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　道教靈驗記
　　宮觀
眞宗皇帝御製叙
夫妙道本於混成至神彰於不測經誥所以
宣契象宫觀所以宅威靈符籙所以備眞科
齋詞所以達精懇驗徴應之非一明肸蠁之
無差誠覺悟於蒼黔而彰亶於善惡也朕顧
惟寡昧獲纂隆平荷祉福之咸臻務齋盟而
匪懈思揚妙理普示群生因覽杜光庭所集
道教靈驗記二十卷其事顯而要其指實而
詳今昔所聞盈編而有次殊尤之迹開卷以
斯存冀永流傳俾列方版庶資訓範克暢淳
風直叙厥由題於篇首云爾
廣成先生序
道之爲用也無言無爲道之爲體也有情有
信無爲則任物自化有信則應用隨機自化
則冥乎至眞隨機則彰乎立教經曰善者吾
善之不善者吾亦善之此明太上渾其心而
等觀赤子也書曰不獨親其親天下皆親不
獨子其子天下皆子此明聖人體其道而慈
育蒼生也惡不可肆善不可沮當賞罰以評
之經曰人之不善何棄之有故立天子置三
公此聖人教民捨惡從善也又曰爲惡於明
顯者人得而誅之爲惡於幽闇者鬼得而誅
之又曰爲善者善氣至爲惡者惡氣至此太
上垂懲勸之㫖也書曰惟上帝不常作善降
之百祥作不善降之百殃此聖人法天道禍
淫福善之戒也由是論之罪福報應猶響答
影隨不差毫末豈獨李釋言其事哉抑儒術
書之固亦乆矣宣王之夢杜伯𣈆侯之夢大
厲恭世子之非罪渾良夫之無辜化豕之報
齊侯結草之酬魏氏良宵之殂駟帶鄭玄之
捽劉蘭之筆不遺良史攸載足可以爲罪福
之鑒戒善惡之準繩者也況積善有餘福積
惡有餘殃幽則有鬼神明則有刑憲斯亦勸
善懲惡至矣大道不宰太上好生固無責於
芻狗而示其報應直以法字像設有所主張
眞文靈科有所拱衛苟或侵侮必䧟罪尤故
歷代巳來彰驗多矣成紀李齊之道門集驗
記十卷始平蘇懷楚玄門靈驗記十卷俱行
於世今訪諸耆舊採之見聞作道教靈驗記
凡二十卷庶廣愼微之㫖以匡崇善之階直
而不文聊記其事
　　　饒州開元觀神運殿閣過湖驗
饒州開元觀舊在湖水之北去郭二里巨殿
層樓迴軒廣厦枕湖有水閣松徑有虚亭松
竹森踈花木秀茂郡人避暑尋春爲一州勝
賞之所其後道流旣少廊廡摧損唯上清閣
大殿齋堂三門皆在里中民庶多葬於觀地
中壇殿之外盡爲墟墓矣大中二年郡中夜
聞千萬人聲如風雷之響及明見開元殿閣
門堂四十餘間移在湖水之南平地之内其
所布列形勢遠近殿閣相去與舊不殊太守
上聞請易其名額以旌神異詔㫖依舊爲開
元觀只改上清閣爲神運閣别命崇修遠近
歸心爭捨美利遂加繕葺觀殿鼎新記云所
移之地途超二里水越一湖出自神功事資
聖感是也
　　　洋州馮行襲毁素靈宫驗
洋州素靈宫云漢武帝爲素靈夫人降眞内
殿於太白之前爲築宫宇即其地也年代浸
遠遺址僅存我唐高祖旣至長安受隋恭帝
禪是歲夢素衣神人云我太白之主也居素
靈臺以荒毁爲吿詔訪其地特創臺殿命爲
素靈宫開元中傅天師曾奉詔齋醮於其上
德宗幸梁洋欲駕幸其地又加營飾由是材
石之功最爲宏壯馮行襲自金州遥統洋州
武定軍命其子守之欲毁素靈屋宇以修公
署工人揭瓦皆有毒蛇居於霤中莫知其數
竟無所措手以事白焉馮子怒使吏焚之曳
薪炷火而雷電大震風雨緫至群吏奔駭數
輩死之靈跡巋然無敢犯者
　　　文銖臺二僧擊救苦天尊像驗
文銖者長安人也父母令於别業讀書爲莊
前堆阜之上置書堂焉而性本踈誕不樂文
字但與鄰里少年彈射飛鳥捕格野獸以爲
戲樂至於筌笱之具罻羅之屬弋網獸罩弓
矢槌刃靡不置之數年之間殺獲不可勝記
忽有道士見之謂曰子之頭何遽變也銖驚
而問之乃引於臺下令其窺井照之自見其
人形而獸頭矣欲求道士悔謝更令熟視井
中頃刻之間身形不改而頭已百變或鳥或
獸或蛇或魚銖見之異常憂懼道士曰萬物
營營各貪其生至於飛動皆重其命爾反天
道而殺之當有此報耳毎變一頭則受一生
終爾所殺之數一一償之積月累日計其壽
限自此之後爾身則死乃歷生異類之中報
所殺之命百千萬年未有還復人身之日銖
號泣求救願焚弋獵之具以謝前愆洗心改
悔不敢更犯道士見其誠至乃謂之曰我奉
太上之勑歷救衆生之苦名曰救苦眞人爾
有昔縁早合遇道此若不救淪䧟無期乃以
道士衣與之令其終身修道陰功救世廣濟
物命方免前罪道士即踊身而起去地數丈
立於金蓮花上左執瓊椀右執柳枝金冠鳳
履身逾三丈通身有五色之光上連天表照
曜一川逡巡乃隱文銖乃焚羅網之具披道
士天衣於其處立殿製所見之像晝夜精勤
焚香懺罪居十餘年又感眞仙授以藥訣令
逰行海内救人疾苦後乃得道而去其俗所
居處相傳號曰文銖臺而救苦天尊之像猶
在忽有僧數人逰行見之曰旣是文銖聖跡
何得有道士功德固知道士無良侵我古跡
已多年矣因拔得大木唯二僧共擊天尊像
手折耳傷口鼻亦壞力擊其項未能致損用
力甚困二僧少歇看天尊所傷之處並巳如
舊唯二僧口耳鼻項痛楚極甚及看其手亦
巳折矣匍匐號叫告於衆人自述其事良乆
而死
　　　毫州太清宫老君挫賊驗
毫州眞源縣太清宫聖祖老君降生之宅也
歷殷周至唐而九井三檜宛然常在武德中
枯檜再生天寶年再置宫宇其古跡自漢宣
漢桓增修營葺魏太武隋文帝别授規模邊
韶薛道衡爲碑以紀其事唐高祖太宗高宗
中宗睿宗明皇六聖御容列侍於老君左右
兩宫二觀古檜千餘樹屋宇七百餘間有兵
士五百人鎭衛宫所咸通中龐勛據徐州十
道徴師招討長圍將合龐勛恐力不支乆遂
領徒三千餘人徑來欲奪宫所據爲營壘是
日避難士庶千餘家咸在宫内見黑氣自九
井中出良乆昏曀一川老君空中應現龐勛
徒黨迷失道路自相蹂踐蘄水橋斷盡溺死
水中逡巡開霽賊黨無孑遺矣廣明中黄巢
將領徒伴欲焚其宫亦有黑霧遍川迷失行
路又有草賊遍地自欲凌毁太清宫迷路乃
徃毫州城下因圍逼州城攻打彌急刺史潘
稠望宫焚香以希神力救護頃之黑霧自宫
中而來周繞城外腥風毒氣聞者頓仆宻雪
交至寒凍異常死者十有五六初攻城之時
有神鴉無數銜接賊箭投於城中賊輩巳加
驚異旣而城内朗晏城外風雪賊人懼此神
力解圍而去尋亦散滅潘稠奏云自大寇犯
闕之後群凶誅殄巳來大小寇逆前後一十
八度欲犯太清宫或迷失道途或龍神示見
終挫兇計宫城晏然所庇護居人不知其數
請移眞源縣就宫安置勑㫖恐移縣就宫必
多穢瀆縣依舊所宜准萬年例昇爲赤縣仍
降青詞修齋告盟
　　　周眞人居上經堂基驗
周眞人名太玄陶隱居弟子也年二十一而
得道先於隱居證位其所居即今紫陽觀處
茅嶺之前平陸爽塏實爲福地堂側一片地
稍高如舊屋基而無磚甓蹤跡太玄於其上
植花木時見有人高冠褒衣或三或二亦有
介金之士明月靜夜立於其中家有小兒名
小豆纔五六歲逰戲其上逡巡有人送置庭
中如是者數四而無傷損一旦問陶君說此
祥異陶曰𣈆朝許君舊宅乃上經堂基正當
其地速作靜室爲焚香之所不可褻瀆也太
玄因問上經所安之地何神明如此耶陶曰
三洞寶經所在之地萬靈侍衛百神朝揖豈
可不尊之耶太玄曰眞經已去其地乆虚而
猶眞靈衛之耶陶曰上經所安之地地祗守
之七百年法宇之地千年正一所安之地善
神護之三百年經法雖去年限未滿所以然
耳太玄遂作靜室每旦夕香燈而不敢於此
室朝拜存修恐法位高卑有眞凡之隔爾
　　　魏夫人壇十僧來毁九遭虎噬驗
魏夫人壇在南嶽中峯之前巨石之上是一
片大石方可丈餘其形方穩下圓上平浮寄
他石之上嘗試一人推之似能轉動人多即
屹然而定相傳以爲靈異徃徃神仙幽人逰
憩其上奇雰靈氣彌覆其頂忽有衲僧十餘
人秉炬挾杖夜至壇所欲害緱仙姑入其居
處仙姑在牀上而僧不見乃出詣壇所推壞
夫人壇轟然有聲若已顚墜迴燭照之元不
能動知其靈異奔迸遁去及明有至遠村者
大都不過走十餘里十人同志九人爲虎噬
殺一人推壇之時不同其惡遂免虎害乃以
其事白於村鄕之人遠近驚異焉
　　　嚴譔掘洪州鐵柱驗
洪州鐵柱神仙許眞君所鑄也𣈆朝豫章有
巨蛟長蛇水獸肆害於人許君與其師吴君
得正一斬邪三五飛步之術制禦萬精自潭
州井中奮劒逐蛟出於此井君出謂吴君曰
此井之下蛟螭所穴若不鎭之每三百年一
度爲民之害後來復何人制之役鬼神運鐵
數百萬斤鑄於井中溢於井外數尺屹若柱
焉於井之下布巨索八條以鏁地脉自是鐘
陵之境無妖惑之事無墊溺之灾誓之曰後
人壞我柱者城池渰没江波泛溢人皆知之
固不敢犯或有漁人敲柱上鐵用墜其網所
損頗甚近亦官中禁之嚴譔節製江西信誹
毁之詞使人掘鐵柱將欲碎之迅霆大擊江
波遽溢掘未二三尺城池震動内外驚懼譔
方信之焚香吿謝而止柱側道院爲其所毁
近亦再修矣
　　　王峯吴行魯毁掘成都龍興觀驗
成都龍興觀即後周至眞觀也基址廣袤四
面通街大殿講堂王華宫碑碣皆在有王峯
者事潁川王於小蠻坊創置私第以基地卑
濕乃使力役者斸觀門土墻及廣掘觀地取
土數千車築基址土木未畢巳數口凋亡一
旦自衙歸宅於其門外見二黄衣人曰爲觀
中取土事要有對勘應答之間下馬而卒其
觀内有鐘樓曰靈響臺有門樓宏壯製度精
巧節度使吴行魯奏移門樓於天王寺拆其
鐘樓遺蹤勝賞併爲毁蕩矣頃年駕在蜀明
道大師尹嗣玄云行魯之吏因疾入冥數日
復活言見行魯爲鬼吏所驅般運龍興材木
鐵鏁繫械晝夜不休木纔積垛又却飛去如
是摙運不知何年當得息爾欲求子孫爲立
觀門贖其罪子孫貧窘固不及爾
　　　劉將軍取東明觀土修宅驗
劉將軍者𨽻職右神策軍居近東明觀大修
第宅於觀内取土築基脫墼計數千車功用
旣畢劉忽得疾沉綿旬日稍較忽如風狂於
其階庭之中攫土穴地指爪流血而終不已
骨肉扶救之似稍歇定又須匍匐穴土似有
驅迫之者時聞爲物捶擊痛楚之聲但流淚
嗚咽而已問之竟無所答日又沉困垂命巫
醫殫術略無徴應偶召瞽者筮云求道法救
之劉素不信道未嘗有道士過其家妻子旣
切因詣金仙觀請符理之置符於牀前又焚
數道和水飲之劉乃言曰我以無知犯暴道
法取東明觀土修築私舍地司已奏天曹罰
令運土填陪不知車數計我獨力般運三二
百年恐未可足稍或遲怠冥官考責鞭撻極
嚴卒無解免之日言訖嗚咽號叫若有所訴
一家聞之俱爲嗟痛其妻子就東明大殿上
焚香析乞續買凈土五千車填送所穿坑處
設齋吿謝求賜寬赦疾乃稍定一旦又自言
曰天符有勑穿掘觀土修築私家雖已陪填
尚未塞責有十二年禄命並宜削奪所連累
子孫即可原赦是夕遂死余按道科凡故意
凌毁大道及福地靈壇殃流三世今劉生以
陪眞首謝罪止一身得不爲戒爾
　　　南康王夢二神人吿以將富貴驗
南康王太尉中書令韋公皋爲成都尹相國
張公之愛婿而量深器大舉止簡傲不狎於
俗張家奕世相家德望清貴張族皆輕侮於
韋以此見薄亦未之悟也忽夢二神人謂之
曰天下諸化領世人名籍吾子名係葛璝禄
食全蜀富貴將及何自滯耶勉哉行矣異日
當富貴無以葛璝爲忘也由是韋有干禄之
志謀於其室室家復勉勵之以粧奩數十萬
金資其行計旣達秦川屬歲飢久雨因知友
所聘署隴州軍事判官俄而駕出奉天郡守
奔難行在臯率土客甲士饋輓軍儲以申扈
衛以功就拜防禦使復請赴覲行朝德宗望
而器之旣平寇難大駕還京以功檢校右僕
射鳳翔節度使懇讓乞改西川乃授西川節
度與張公交代焉擁師赴任張假道歸闕以
避其鋒旣而累年蜀境大穰金帛豐積南詔
内附乞爲臣妾威名益重而貢賦不虧朝廷
倚注戎蠻懾伙由是請許南詔置習讀院入
質子學生習詩書禮樂公文翰之美冠於一
時南詔得其手筆刻石以榮其國而葛璝之
事乆已忘矣又夢二神人曰富貴而忘所因
其何甚耶公夢覺流汗驚駭久之乃躬詣雲
林炷香禱福遂命工度木揆日修崇作南宫
飛閣四十間巨殿脩廊重門邃宇範金刻石
知無不爲支九隴租賦於山下列屯輸貯糗
粮山積匠石雲趨自製碑刊於洞門之側上
構層樓僰僮七十人以供洒掃良田五百畒
以贍齋儲在鎭二十餘年封以王爵矣即本
命丁卯屬葛璝化也
　　　果州開元觀工匠同夢得材木驗
果州開元觀接郡城頗爲爽塏以形勝之美
選立觀額雖州使旋具結奏而制置之内猶
闕大殿州司差工匠及道流將泝嘉陵江於
利州上逰採買材木臨行道流工匠同夢有
人云朱鳳潭中有木可以足用如此者三因
聚議曰夢兆如斯必有大商貨木沿江而至
可躊躇三五日以伺之或免遠適頗以爲便
一匠曰吾於朱鳳山下江中尋之莫有商筏
已到來否即徃山下尋求潭水澄澈忽見潭
底有木因使善沉者鈎求得梓木千叚構成
三尊殿鐘樓經閣三門廊宇咸得周足又市
塼甃壇内有黄赤色者疑其火力未足棄而
不用信宿皆化爲金起觀之費過於豐資殿
宇旣成將塑尊像又於白鶴山觀掘地得鐵
數萬斤鑄三尊鐵像僅高二丈今謂之聖像
遠近析禱立有徴驗起觀道流何氏家世代
豐足今爲胄族焉至今負販之徒錐刀求利
者每以三日五日必詣聖像前焚香析祐或
闕而不精信者即貿易無利貨鬻不售焉
　　　北都潜丘臺崔相國應夢修觀驗
北都潜丘臺有古觀焉像設精嚴樓臺宏麗
地形顯敞迥出於都城之中制創多年乆無
崇葺風號雨漬日以傾摧相國崔公彦昭常
夢野步尋幽至古臺之下翹首仰望其上有
紫氣氤氲祥光四照無登躡之路良乆復聆
天樂笳簫之音尋訪之意彌切但四隅陡絶
咫尺萬里忽前有金橋如梯層級寬博遂攀
梯而上中路三四級板闕欄摧躋登不得即
見巨手金色引指而接之公握指未定己登
臺上矣徘徊四顧唯古殿欲摧荒壇蕪没歎
嗟數四復到天尊之前認金橋乃座前之橋
耳金手乃天尊之手耳不復聞天樂之聲亦
絶紫氣之像因言曰豈天尊有所付囑耶何
變化如此也天尊忽言曰子即居此地無忘
摧殘也俄而驚覺旬日授北都留守到鎭期
月恍恍然似有所失似有所疑因命駕縱逰
用攄其志聞潜丘臺不遠造而觀焉唯古殿
摧殘深草堙翳乃瞻拜天尊見儀像侍衛宛
若曾所逰覩徐視座前金橋在焉欄折板斷
矣復睨金臂及指皆醒然頓寤即前之所夢
也施俸金募工役革故之弊鼎新其宇惟殿
屋且乆隨其古制增修而已其餘垣墻廊宇
壇庭門房圖繢丹雘赭堊金翠靡不畢備焉
締構之功香花之獻鬱爲一時之盛也
　　　相國劉瞻夢天尊言再居相位驗
相國劉公瞻南遷交趾道過江陵旣登扁舟
將欲解纜迴首道左見像設甚嚴而朽殿傾
圮問其名即眞符玉芝觀也入門昇階拜手
潜祝是夕舟中夢青童前導登大山之上松
徑連延崖巘奇秀芳芝幽草好鳥靈花燦然
在目行一里許見元始天尊坐寶花座上瞻
仰粹容乃玉芝殿中天尊也拜祝曰某得罪
聖朝竄逐且遠非敢怨望但析生還爾天尊
曰爾之青簡列於方諸矣何憂於世難乎再
居相位而後得道自此齋一旬戒三日則蠻
陬瘴海魑魅之鄕無所憚矣辰未已午與子
爲期也自是劉公南征至湖嶺間所在藩方
勞問相繼旋得金帛寓信於荆帥特創天尊
殿齋廳廊宇選精介焚修之士以居之於是
再徵入掌鈞軸洎厭俗棄世果符夢中之言
歲辰亦無爽矣
　　　李蔚相國應夢天尊修觀驗
李相國蔚擁旄汴州兼太清宫使每翹心玄
關思眞念道一夕夢野步郊外叢箔間見奇
光五色中有天尊像頂光半缺手握玉芝狀
如白蓮花而圓莖條細芝有八秀歷歷詳記
注于心目翌日因送賓出郊顧見有道像暴
露問其所即玉芝觀也相國異之迴鑣而禮
謁莎莠盈庭蕭蒿蔽路披榛而後進所覩尊
像與夢同焉雖不握玉芝而名與夢叶遂廣
加崇飾焉巨殿森沉飛甍烜赫齋宫講肆月
牖霜壇前闞通街雄臨郛郭爲藩方之壯觀
焉噫開元皇帝尊祖奉先耽玄味道精誠上
徹禎貺下通得眞符於靈峯産玉芝於内殿
因勑大鎭重地置觀以眞符玉芝爲名封太
白山爲靈應公改華陽爲眞符縣上瑞已彰
於昔日嘉徴復顯於兹辰所以相國名臣皆
符吉夢夷門渚宫之完葺自非大道應靈其
孰能與於此乎
　　　鄭相國還願修寧州眞寧觀驗
寧州眞寧縣通聖觀即開元皇帝夢二十七
眞得刻石眞像之所置也歲祀寖深旋已摧
毁邊徼素寡道流繕修之事因已曠絶矣相
國司空鄭公畋登龍之年偶嘗逰禮賦詩三
十韻以紀其故實亦冥祝曰異日官達必冀
增修洎入掌絲綸尊居鈞軸樞機少暇前願
都忘一夕夢逰洞府之中群仙賞玩奏鈞天
廣樂以恣嬉逰俄而幢節羽衛自天而下使
者一人降曰太上有命徴還上清於是群仙
或控鳴鶴或駕飛龍騰躍而去相國亦欲振
袂騫飛一仙人迴首笑曰還畢眞寧之願然
後可此來爾旣覺省憶眞寧修觀之事乃輟
鼎食之資爲締構之費邠帥李尚書偘命都
校以董其事十旬而靈觀鼎新矣相國嘗話
斯夢以爲洞天者羅川之洞也群仙者二十
七眞也驚其忽忘懋此巨功信大道之明徴
矣
　　　叚相國報願修忠州仙都觀驗
忠州豐都縣平都山仙都觀前漢眞人王方
平後漢眞人陰長生得道昇天之所蕪没旣
乆基址僅存𣈆代高先生首爲崇(構/名)太元中
姚泓再加繕飾其後梁隋共葺國朝繼修華
閣翔虚丹簷照日黔荆蜀梓元戎重臣或弭
棹登臨必命修葺相國鄒平叚文昌旅寓之
年邅迴峽内時因登眺炷香稽首祝於二眞
曰苟使官達粗脫棲遲必有嚴飾之報自是
不十歲擁旄江陵視事之初巳注念及此俄
夢二眞仙若平生宻友引公登江渚之山及
頂乃陰君洞門矣二眞亦不復見翌日施一
月俸錢修觀宇一月俸爲常住本錢常俾繕
完以答靈貺
　　　樓觀赤光示人以避難驗
樓觀者周康王大夫尹喜宅也在京兆盩厔
縣神就鄕聞仙里居終南之陰觀内有周穆
王秦始皇漢武帝所置殿宇及秦始皇墨跡
尹喜靈井老君支革樹昇天台𣈆宋謁板秦
漢銘記歷代存焉大唐將受命義師起於河
東觀内有赤光屬天者六七夜廣明庚子寇
犯長安觀中有光如義寧之歲近車駕幸鳳
翔盩厔將䧟觀中復有光景之異由是避難
士庶多投觀中靈跡巋然人莫敢犯高祖時
賜號爲宗聖觀焉
雲笈七籤卷之一百一十七
















雲笈七籤卷之一百一十八棠九
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　道教靈驗記
　　尊像見
　　　木文天尊見像驗
木文天尊者開元七年蜀州新津縣新興尼
寺四月八日設大齋聚食之次有一道流後
至就衆中坐衆人輕侮之不與設齋齋畢道
流起入佛殿中良久不出人皆異之爭入殿
尋求無復踪跡忽見道流隱形在殿柱中隱
隱分明以刀斧削之益加精好其像於殿柱
中自然而見高三尺五寸以來雲冠霞衣左
手執手爐右手炷香於煙上冠中有鳥如鴛
鴦形足下方頭履履下蓮花花後荷葉上有
神龜之形左肘後有雲片連焰光中有青龍
之首右肩之前有虎形迴顧於左此外周身
光焰如太一天尊眉髯鬢髮細於圖畫自外
繞身有雲葉天花一十二處頭光之上有大
花如盖以廕其身長史張敬忠具以上聞勑
内官林昭隱就川迎取像柱令作寶輿好好
立安至京進於内殿上躬親禮謁三日大齋
訖令衛尉寺於東明觀陳設宣送天尊就觀
安置大開道場許臣庶瞻禮仍令兩街大宫
觀每處作道場七日是時僧等上表抗論云
寺中示現必是維摩詰之像非關道門所有
上令宣示曰朕觀像柱之異是天尊之冠非
維摩詰巾也僧等旣慚於妄奏乃雇有力之
士使於東明觀道場中竊之旣供養數日人
心怠倦力士夜於道場中抱取像柱以絹繩
繫縛負之而出觀院之外歷街坊極遠約十
餘坊力疲而坐歇須臾旣曉只在道場之前
衆遂擒之訊其所以乃西明寺僧召募三十
人令其竊取像柱具事宻奏明皇不令尋究
收像柱於大内其後榻寫絹本宣賜諸道及
宰臣焉
　　　漢州什邡縣水浮鐵像天尊驗
漢州什邡縣鐵像天尊高丈二三俗謂之烏
金像元在金堂峽中崖壁之下大水石摧像
仍露現或浮於水上出五六尺其側即昌利
化也道衆焚香備幡花迎引尋却沉隱不見
稍晴又泛泛而出昌利三迎之皆不可致明
年夏大水泛濫乃溯流至什邡縣興道觀後
水脉甚小不知其所來之由邑人迎引上岸
初只百人引拽已及平地欲置於大殿之中
數百人挽之竟不能動因立講堂以盖之至
今頻經亂離雖堂宇盡焚此像不損
　　　青城丈人眞君賜錢驗(鐵像/驗附)
青城山丈人觀眞君像冠蓋天之冠著朱光
之袍佩三亭之印以主五嶽威制萬神開元
中明皇感夢乃夾紵製像送於山中自天國
祠宇移觀於今所蓋取春秋祭山去縣稍近
以天國太深故也數十年金冠之色宛如新
製有村人無知以賦稅所迫徴促鞭箠一夕
走投觀中齋三數錢神香於眞君燒香吿以
官稅所切累遭杖責乞眞君頭冠賣以充稅
因睡忽夢見眞君謂之曰我頭上冠非是純
金乃金薄耳賣無所直汝或得金亦爲官中
所責損汝性命其禍不小山門廟前有十千
錢碑傍木葉下可以取之官稅之外資汝家
産此人禮敬致謝出山得錢租稅旣畢家亦
漸富自是每月送香油觀中至今眞君頭冠
低俯向前傳雲令此人看驗冠非純金所以
然矣雲頂山鐵像天尊高三四尺亦是則天
朝濛陽匠人廖元立所鑄其山本是仙居觀
有兩處洞門及盧照璘碑近無道士住持爲
僧徒所奪爲寺碑及洞穴亦已掩蔽摧損唯
天尊一軀每有僧徒創意欲毁之立有禍患
捶擊不壞錘鍜不傷僧徒託言山神有靈掩
閉天尊之驗遠近莫能知之廖元立初鑄天
尊之時有紫雲如城其上吐五色以捧於日
衆共瞻禮忽有靈鶴數隻引一大鳥翼廣丈
餘通身赤色其形如鳳衆鶴繞爐盤旋嘹唳
相應大鳥飛勢迅疾徑入爐中衆方驚異即
有火焰高三五十丈其聲如雷邐迤屬天迸
散流溢直遍山上衆人奔駭但聞異香之氣
彌日方歇旣鑄成天尊儀相奇妙四方禱請
立蒙福祐靈驗如此豈常凡之意可以毁傷
哉
　　　金州洵陽縣望仙觀天尊理訟驗
金州洵陽縣望仙觀天尊古跡所造極多靈
應縣境之人有論訟難理之事公私攘竊之
徒但焚香披陳即有響答有隱情誣蔽者即
夜有神人詣門唤之遽令對會被唤者見宫
闕官署在大殿之後别有樓閣十餘間兩廊
下列曹吏鞠勘一如人間官府矣故有匿情
狡蠧朋黨姦惡者亦見送於獄中送獄者於
此即死對會者但具情狀即復放還由是境
内畏威各洗心改過而爲善矣其邑中失走
猫犬巨細論訟陳狀於殿壁之上動盈百幅
矣至今常然
　　　張仁表念太一救苦天尊驗
左街道士張仁表辯博多才應内殿講論逗
機響答抗敵折衝莫能當之也而所履浮誕
未嘗有由衷之言及於儕友險躁詭妄人多
薄之因疾作逾月醫不能効夢爲司命所攝
步卒騎吏就所居以捕之亦如世上之擒寇
捕姦爾竄匿無所縻束將去歷荒徑曠原皆
荆棘之地牽頓舁曳其速如飛衣罣叢刺肉
碎芒棘苦不可堪行可三十餘里遥見黑城
上有煙焰漸近視之乃鐵城也擁關衛門守
陴抗敵皆獸頭人身辮蛇臂蛇之士或四口
八目或十臂九頭齒若霜雪牙如鋒劒眞世
之所畫地獄狀也入門則珠宫瓊堂玉樓金
殿非常目所覩頓異於冥關之中行四五里
一無所覩徐問所驅捕者此何處也與門外
所見不同或答曰此太一天尊宫爾過此方
到本司仁表聞太一之名忽記得平常講說
之處多勸人念太一救苦天尊今此乃天尊
之宫何可不念即高聲念太一救苦天尊十
餘聲牽頓者皆笑曰臨渴穿井事同噬臍胡
可得也旣聞衆笑不阻其念更唱十餘聲其
調哀楚其音悲切亦淚下沾衣如是忽有赤
光照其左右牽頓者一時捨去獨在光明之
中顧眄四方即山川明媚雲物閑暇頃之天
尊與侍從千餘人現其前矣仁表禮謁悲咽
叩搏稽顙述平生之過願乞懺悔天尊坐五
色蓮花之座垂足二小蓮花中其下有五色
獅子九頭共捧其座口吐火焰繞天尊之身
於火焰中别有九色神光周身及頂光焰鋒
鋩外射如千萬槍劒之形覆七寶之盖後有
騫木寶花照曜八極眞人力士金剛神王玉
女玉童充塞侍衛陰陽太一四十六神自領
隊從亦侍左右雲車羽盖遍滿空中天尊謂
仁表曰人之在生大愼三業十惡三業之中
口過尤甚一人妄說萬人妄行妄說之人首
當其罪汝之三業罪無不爲吾不救䕶永淪
幽苦汝壽命己盡不當復還今赦汝七年誘
化於世以吾此像廣示於人開引進之門爲
趣善之要勉宜行之即使童子引還疾已瘳
矣數日後以巳之財帛於肅明觀畫天尊之
像東洛關外畿輔之間傳寫其本遍令開悟
仁表因出城於春明門外見蒿棘之中如曾
行之處視棘刺之末有所罥掛衣線紫縷及
棘上微有血痕果是所追之夕經行其路七
年而終
　　　李邵畫太一天尊驗
李邵者爲葭萌縣令云其妻亡已八九年素
不在京國忽因參選入京就於三洞觀側客
邸之中偶見其家亡婢自鄰居而出熟視之
果其婢小玉也以名呼之斂衽而至問其故
即云某隨娘子在此巳歳餘矣暫出買物逡
巡即回回即與報娘子矣邵待之食頃方至
買果實茶餅之屬奔馳還家良久延邵相見
所居兩間自有庭除少許旣見叙存没之事
或泣或悲而頻令小玉看時節乆之小玉報
云來矣顔色慘悴語聲哽咽揖邵請去邵未
出門有一少年張盖而入邵忽遽避之小玉即
引於簾後且立其妻出迎少年拜亦不顧擲
盖於地化爲大鑊水滿火起煙焰蓬勃少時
即沸少年去犬帽即牛頭神人也持義立於
鑊前以叉其妻抛於鑊中號叫痛楚不乆即
爛骨肉分張尋亦火滅以叉挑其骨排於庭
中張盖而去其妻身亦復舊蘇而徐起泣謂
邵曰平生罪業合受三年今已一年餘矣每
日如此痛苦難言邵見其變化苦楚亦深悲
歎問妻曰今旣相見所須何物莫要作功德
救拔否妻曰適令小玉相邀全無功德相託
爾此處鄰里有受苦者畫太一天尊一身便
得免罪知之數月無託人處今得君來將有
離苦之望矣邵即於三洞觀中訪太一天尊
之像殿上有古本剥落厚以金帛召工畫之
亦就觀設齋表祝只三日内事事周畢躬自
檢校無暇到妻所居功德旣了方得徃報見
其所止已空屋爾留託鄰母深荷太一功德
已得解脫徃生矣昨日辰巳間與小玉俱去
也邵每勸人作太一天尊像其福報可以立
待矣
　　　楊師謨修觀享壽驗
合州慶林觀多年摧朽殿宇不修穿漏尤甚
雨滴太上尊容刺史楊師謨夢太上示現而
左目有淚痕乃巡謁諸觀朝禮功德至慶林
方驗尊像左目前漏滴之痕宛若垂淚因剗
薙荒蕪恢張制度創兩殿二樓裏門邃宇壯
麗華盛冠絶一時旣畢復夢太上謂之曰子
以崇葺之功上簡玄府當流化十郡矣其後
師謨累典符竹日深渥恩凡一十一郡享壽
九十焉(大中/年)
　　　吕細修觀仙人來徃驗
益州唐隆縣大通觀𣈆義熙元年乙巳置周
末摧殘僅存基址武德中邑人吕細因過其
地遇一道士乘青驢自天而下於觀基之内
盤迴指畫良久昇天吕細與范仲良同受其
教即日共出金帛特造觀宇有紫微閣高八
十餘尺尤爲宏壯太尉南康王韋臯再加修
飾其側有市城觀在縣西南八里有石像天
尊一十三身高一丈三尺每至齋月吉辰鐘
或自鳴夜有神燈晝有仙人來徃遠近共知
焉
　　　黑髭老君召代宗逰十洲三島驗
黑髭老君在京左街務本坊光天觀東聖祖
院夾紵所作功用精能相好周圓常作所不
可及日月角隆起身長丈五六餘左右侍立
玉童玉女十二人眞人八身金剛力士神王
各四身兩壁畫金甲神王各八人天樂一部
老君黑髭山水帔黄金九鳳冠憑機而坐帳
幄嚴備不知所置年月亦不知所製之由代
宗皇帝常夢爲二青童所召混元聖祖命皇
帝從逰四海之外夢中隨二童至老君所帝
著絳紗衣平天冠執圭立於老君之後逰十
洲三島六合四方海嶽山川無不備到歷歷
記之隊從儀衛一無遺忘旣覺命畫工圖之
宣示京師求訪其像於光天觀所驗部仗人
物與所夢同焉勑塑御容乘五色雲立從老
君之後選高德道士七人焚修住持内庫及
度支别給服用齋厨刻石以紀其瑞焉
　　　玉局化玉像老君應夢驗
玉局化玉像老君天寶中觀前江内徃徃夜
中有光從水而出高七八尺上赤下白其末
如煙衆人瞻之以爲有寶器之物撈摝求訪
又無所見明皇幸蜀夢有聖祖眞容在江水
之内果有人見神光於光處得玉像老君以
進高餘一尺天姿瑩潔其相圓明殆非人工
所製駕迴留鎭太清宫其光見處號爲聖容
垻亦是玉女垻金砂泉古跡連接矣玉像老
君自近年以來不知所在
　　　自然石文老君降雨驗
閬州石壁自然石文老君像中書舍人高元
裕責授閬州刺史是歲大旱元裕禱析山川
祠廟無不周詣忽於玉臺觀前瞻望山東叢
林之上見有異氣披榛徑徃果有嵌竇懸泉
在峭巖之曲喬木之下有石壁奇文自然老
君之狀前有玉童裒袖捧爐雙髻高竦後有
神王之形恭若聽命元裕焚香叩祈以崇葺
爲請雨還未及州甘雨大霔聯綿兩夕遠近
告足乃翦薙蕪翳創爲齋宫立碑以紀其事
於懸泉之下堰爲方塘引水注爲流杯小池
植花木松竹遽成勝賞光啓年大駕還京光
庭奏置玄元觀寵詔褒允至今郡中水旱析
祝靈驗益彰矣
　　　賴處士預言老君降生作㓜主驗
賴處士者江湖人也在楊公玄默門館爲客
十餘年矣不知其道術所習楊公每盡禮敬
之若師友焉多在宅内少有見者楊公時爲
左軍有小判官數人有王有梁王則辯博聰
明人多致敬必謂其有非常之位也梁則謙
默謹靜愼重寡言人多踈之必謂其不肖也
唯使宅軍將成君常與梁稍狎賴處士忽於
宅門與成語曰致身之道先須識貴人頗識
之乎成曰某愚暗何以能辨願山丈教之處
士曰梁大夫貴人也此後當主樞機重務吾
子立身領旄節須在其手善依託焉王大夫
雖聰頴如此壽且不永將殁於他鄕此後宗
社不寧天下荒亂兵戈競起祚曆甚危太上
老君自降王宫作㓜主以扶此難社稷可以
存爾梁大夫主機務吾子領藩方皆在㓜主
之手可自保愛爾吾自此不復留也數日處
士辭楊公而去成異其言禮敬於梁交結甚
固俄而楊公罷權位王有罪竄於南方死于
道路其言愈驗咸通十四年秋梁爲内樞宻
成爲軍使僖宗即位三日對軍日色初出微
照階砌聖上起更衣未坐梁公醒然憶悟賴
處士之說因臨階與成話之左軍韓公頗異
其私語詰之再三梁與成以實白之韓以少
主初立中外未安聞此言極爲慰喜自是成
持節滄州皆如賴處士之說中原紛擾禍亂
積年社稷晏安宫城再復駐蹕數年聖德如
一僖宗中興之力也
　　　賈湘嚴奉老君驗
賈湘累世好道崇奉香燈𨽻職計司家頗富
贍然其修奉勤至人所不及有一幅老君像
幀持以自隨所至之處雖一日一夕亦設焚
香之位應感之効不可殫述黄巢旣䧟長安
大駕西幸湘摙金帛挈骨肉自東渭橋出道
路剽掠之人不知紀極其一家百餘人行李
無所驚懼遂於龍角山下葺居避難衣冠及
遠近道流皆投其家各與拯給請道流轉道
德度人經不啻萬卷有群賊忽圍其家湘入
告老君乃出與語賊投刃於地羅拜其前湘
問其故默而不答拜亦不巳湘捨而入門群
賊猶拜唯稱罪過湘哀之持繒帛使人與之
慰勉移時稍稍而去一無所取自此外户不
扃人無敢犯或問群惡有何所見而反拜之
曰我見賈湘常侍左右神兵極多皆長數丈
呀口瞪目似欲吞噬不覺亡魂喪膽唯恐不
得命耳時旣修宫闕車駕將還湘於老君前
請進退之兆忽見香爐邊有粟苗甚茂上有
兩穗如風所動粟穗西指乃破産移家歸京
永興里尋其舊第巳隳拆有小舍一二十間
權爲栖止三月駕歸京師方薙草構宇於基
址之下得銀六千兩家産益贍五載亂離力
未嘗闕乃其嚴奉精專太上垂祐使之然也
　　　沈瑩供養老君驗
吴興沈瑩宿奉至道常供養老君於越州剡
縣市中有居第時草寇裘甫起自農畒聚集
凶徒奔突縣邑素無武備官吏奔駭甫因據
有縣城詔徴陳許鄭滑淮浙徐呬之軍以討
之八道天軍圍城以攻之海内久無兵戈居
人不識征戰師至之日皆潜竄村落瑩倉惶
鏁其外門而逸士馬旣至瑩誤鏁小童一人
在舍中却回將開門則營幕施列不敢窺犯
而去其後或勝或敗兵勢不常市肆半被焚
爇或逆徒所據或家軍所收十餘月日方至
誅殄罷兵之後瑩所居六七間扃鐍如常籬
垣完備及開鐍小童安然問其故云門閉之
後有一童子青衣年可十三四云老君令與
其嬉戲良乆引去一大宅内得飲食果實餐
啗了却與童子爲伴逰戲如半日頃即聞老
君令其添香纔炷香了即聞開門之聲瑩入
門時香煙未歇問其斗戰火燭鄰里焚燒驚
怕之事一無所聞是則十月戰爭比鄰灼熱
如同頃刻殊不覺知列肆併焚其家獨在非
大聖神通之力孰能及於此乎瑩亦自此栖
心玄門探眞慕道將有長徃之志尋離鄕邑
莫知所之只領此童而去
　　　姚鵠修老君殿驗
台州刺史姚鵠因逰天台山天台觀命於講
堂後鑿崖伐木創老君殿焉將平基址於巨
石下得石函方可三尺發之中有小石函得
丹砂三兩玉簡一枚長九寸闊二寸厚五六
分上有文曰海水竭台山缺皇家寶祚無休
歇具以上聞勑曰上天降祉厚地呈祥爰有
白簡之靈書出於玄元之寶殿告國祚廷洪
之兆示坤珍啓迪之符惟此休徴實爲上瑞
宣付史館頒示萬方乃咸通十三年壬辰之
歲也鵠塑老君像而山中士石相渾求訪極
難夢青童告之曰殿東丈餘所有土如堊可
以用之求而果得塑太上之容侍衛凡八九
身土無餘矣旣成天儀粲然睟容伊穆月玄
日角若載誕於渦川雙柱三門疑表靈於相
野洎潔齋以賛之則景氣融空奇光煒爍似
間笙磬絲竹之音咸以爲休瑞昔桐栢初構
天尊之堂有雲五色浮靄其上三井有異雲
氣入堂復出者三書於國史以紀符應清河
崔尚碑文詳焉此聖祖殿亦自有記
　　　楊鬧兒奉事老君驗
成都楊鬧兒父母崇道常奉事老君精勤不
怠鬧兒在軍伍中於金堂把截爲敵人擒虜
徃南山寨中不被傷殺晝夜常念老君願再
見父母忽夢老君賜雲一朵令童子引之送
於平地童子曰可以歸矣及覺已出山寨因
得還家到家之日父母爲其作百日齋矣



雲笈七籤卷之一百一十八






雲笈七籤卷之一百一十九棠十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　道教靈驗記
　　　昭成觀壁畫天師驗(絹畫/驗附)
昭成觀壁畫天師歳月旣深彩粉昏剥在通
廊之下未嘗有香燈之薦頒政坊内居人姓
李患痁逾年醫不能愈日以羸瘠待時而已
忽夢一道流長八九尺來至其前以大袖布
衣拂其面目之上頓覺清涼謂之曰自此差
矣勿復憂也於是醒然疾愈稍能飲食洎晚
策杖行繞其家不覺爲倦但覺所夢道流猶
在其前遽欲入昭成觀家人慮其困憊亦頗
多止之不聽入觀於天師眞前瞻眎良乆曰
即所夢也拜禮數四乃命夾紵塑人劉處士
塑天師眞改葺堂宇旦夕供養人所析禱福
祥立應其所塑夾紵眞於夾紵内畫羅隔布
肉色縫絳綵爲五臟腸胃喉嚨十二結十二
環與舌本相應臟内填五色香各依五臟兩
數當心置水銀鏡一一精至與常塑不同其
塑中土形移在天長觀金彩嚴飾亦皆靈驗
彭城劉存希天師靈驗云自㓜以來於唐興
觀瞻禮天師發心圖寫供養因得絹本出入
護持雖祗命遠行奉使南北未嘗一日闕香
火之薦黄巢犯闕時在内署蒼惶之際隨駕
不及唯捲天師幀捧持而行同伍三十餘人
皆爲擄捉或被殺傷獨於衆中得免將入南
山夜深村落行次遇避難人偶語而聞妻在
其間因得同徃洋州大巖山深處結草寓居
況素無骨肉唯夫婦而已旣免支離决志林
谷不復有名宦之望野麋山鹿性已成矣山
下居人以其曰食不多時亦助其粮儲饋其
鹽酪此外拾栢子焚香禮敬天師而已無何
舊交宋開府入掌樞務知其在洋山之中强
之使出錫以朱紱加以品位固辭不獲黽勉
從焉又駕出石門因便奔竄投莎城山中自
匿數月有軍士搜山谷不得安居夫婦棄繒
帛之衣夜行四十餘里出及平陸遥見馬軍
十餘騎兩面交至已擒擄行人數輩存希夫
婦驚恐而立馬軍過其側似若不見由是得
免後數年奉使西川携天師幀而至余亦傳
寫其本存希深山窮谷虎狼之中軍士紛擾
白刃之下心常坦然若與數人居憂懼之際
隱隱然若侍立在天師之側亦有感降之事
祕而不言
　　　陵州天師井填欠數鹽課驗
陵州天師井本傳云天師經行山中有十二
玉女來謁天師願奉箕帚天師知其地下陰
神也謂之曰汝等何以爲獻將觀汝心厚薄
選而納焉玉女各持一玉環徑皆數寸天師
曰所獻一般不可並納吾化此十二環令作
一環投之入地有得之者即納之焉遂合十
二環爲一大環徑餘一尺投於地中隨即深
䧟已成井矣玉女皆脫衣入井以採玉環竟
不能得天師取其衣藏石匱中玉女至今只
在井内今陵州鹽井直下五百七十尺透兩
重大石方及鹹水每年一度淘洗其中須歌
唱喧聒然後入井不然必見玉女裸居井中
見者多所不利井旣深不可數入或絙索斷
損皮囊墜落唯於天師前炷香良乆玉女自
與挂之依舊不失頃年井屬東川有張常侍
主其鹽務於事稍怠鹽課不登欠數千斤交
替之後縻留填納未得解去替人素亦崇道
因與虔告天師云張填所欠之鹽家資已盡
空此留滯益恐困窮於三五日内願借神力
增加所出爲其填納與張俱拜析訴懇切自
每日所煎水數四十五函如常而鹽數羡溢
五六日内填之果足此後一如舊數無復增
减矣十二玉女戌亥二人在天唯十人在井
所煎鹽至戌亥時亦歇天師初以兹地荒梗
無人安居山川亦貧不可耕植化鹽井以救
窮民民聚居井傍户口日衆遂置州統之以
天師名故曰陵州天師誓曰我所化井以養
貧民若官奪其利千年外井當䧟矣今諸井
皆有天師玉女之像焉
　　　李環夢遇天師吿授陵州刺史驗
李環咸通中爲王府長史以勳貴之族不慣
食貧居閑力闕鬱鬱不得志中夜而寐夢入
深山窮谷棧閣縈折流水潺湲如此者不知
其幾千百里又見闤闠雜遝城闉爽塏飛字
橫樓摩霄槪日不知其幾千萬家縱神逰目
熙熙自得又出郊甸涉岡源荒榛茂草小松
巨木間以果林厠以筠篠山嶺危峭或迂或
平山迴途盡抵一小郡茅棟縱橫隘路欹側
傍有公署署内白氣屬天其大如屋中有悲
歌號呼之聲見一青童引環即路躡危磴步
石梯入門甚峻門内古樹芳草若古觀宇焉
環素崇玄教頗爲慰悅俄而昇殿見像設尊
儀笑而謂之曰爾來耶吾待爾乆矣入天門
漱玄泉古人所修也注丹田存白元上士所
修也混而合之子其行之陰功及人陰德濟
物千百之家待子而字之勉哉勉哉明年之
春環再拜稽首受其言而覺是冬頻訴於宰
執復希入用乃授陵州刺史之任是時經歷
山川郡邑神思𢠵恍皆如常所經行素未入
蜀莫可知其由也至郡乃謁天師昇階及門
至於殿所覩其眞像侍衛屋宇布列醒然而
悟乃葉其所夢矣乃以俸金修天師之堂加
以丹臒立爲銘碑誌其白氣屬天乃鹽井之
所也悲歌之聲乃轉車之人也而内修之訣
環未得之矣(環即西平/王孫也)
　　　謝貞精意圬墁遇天師授符驗
謝貞者臨卭工人也善圬墁而用意精確鵠
鳴化天師修道老君感降之所頂上有上清
古宫相傳云天師時所制歲月甚多而結構
如舊但瓦破壁壞而已貞賃工爲修泥之貞
精研盡意墁飾周宻有道流引二從者觀其
功用神彩異常身逾九尺自門而入謂貞曰
山中難值修葺頗媿用心以手畫地作一符
使貞再三審記之曰此後有疾者雖千里之
外行符必効勿多取錢但可資家給終身衣
食而貞具記符行之極効大獲金帛家業殷
豐鵠鳴諸山無天師眞像陵州井中所塑又
非世代子孫所傳之眞貞忽於青城山遇峽
中賈客修齋有天師小幀供養乃是授符應
現之眞爾
　　　道士劉方瀛依天師劒法治疾驗
天台道士劉方瀛師事老君精修介潔早佩
畢道法籙常以丹篆救人與同志弋陽縣令
劉劌按天師劒法以五月五日就弋陽葛溪
鍊鋼造劒勑符禁水疾者登時即愈嘗於黄
巖縣修齋勑壇以救疫毒有見鬼巫者潜徃
視之見鬼神數千奔北潰散如大陣崩敗一
縣之疫數日而愈咸通末方瀛無疾而終戒
其門人使與劒俱葬莫敢違之乾符中和間
台州帥劉文下裨將李生領徒發其墓欲以
取劒見其尸柔軟容色不變如醉卧而已顧
眎其劒哮吼有聲群黨驚懼卒不敢取李生
命瘞之而去不獨劒之有靈劉方瀛亦陰景
鍊形得道之流也
　　西王母塑像救疾驗(三將/軍附)
玉局化西王母塑像多年頃因觀宇燒焚廊
屋頽壞而儀像不損人稱其靈居人范彦通
忽患風癩瘡痍旣甚眉鬚漸落因入觀於王
母前發願但所疾較損即竭力修裝是夕夢
一玉女手執花盤以衣袖拂其身曰王母令
我救汝疾即愈矣數日之間所疾漸退瘡腫
皆息眉鬚復生遂造紗窗裝金彩通檐兩楹
嚴潔修奉每月自送香燈近年方稍不見觀
中三將軍亦古之所塑觀因南詔焚燒屋宇
摧盡而三將軍塑像不壞起觀之日再於其
上立堂宇居人閻士林卧疾月餘迨將不救
夢三將軍以戟揮其身上穿一物去狀如黑
犬自此疾愈乃捨衣物製紗窗重加彩繢矣
　　　歸州黄魔神峽水救船驗
歸州黄魔神因相國李吉甫自忠州除替五
月下峽至峽水之中波濤極甚忽有神人湧
於水上爲其扶船三面六手醜眸朱髮袒而
虓諏風濤遽息李公祝而謝曰是何靈神拯
危救難神曰我是黄魔神也旣而歸州駐船
旬月選地立宇於紫極宫作黄魔堂言是黄
天魔王橫天檐力之神也刻石紀焉相國蕭
遘自拾遣左遷峽内徴還京師峽水泛漲舟
船將没亦見其神捧船以救之復命修飾加
其粉繢嚴其室宇刻石爲誌亦列於次焉
　　　青城丈人同葛璝化靈官示現驗
青城丈人眞君太和六年壬子節度使賛皇
李公德裕差軍將蔡舉二人就山修齋便令
訪尋草藥蔡舉於六時巖下忽有勁風自谷
中出因見二神人行虚空中一人在前長丈
餘著大袖衣平冠一人居後著青衣大袖捧
一帙書舉驚悸問曰何鬼神也前一人答曰
我是竹枝老又指其後人曰此是璝之璪我
有宻語兩紙可一一記之録與尚書今年西
蜀合有水災以修齋之故我回後山一峯堰
水向東梓州當秋大水即其應也於是授以
宻語述李公吉凶未兆之事蔡舉一一記之
歸常道觀録於紙上果得兩紙依神人之言
封題送李公書寫旣畢併亦遺忘矣是年八
月東川水深數丈西蜀無害李公歷問官寮
及道流解隱語不得李公曰竹枝老丈人也
此當是丈人眞君耳璝之璪者本命屬葛璝
化亦恐是化中靈官特此示見以彰靈應也
　　　羅眞人降雨助金驗
羅眞人即神仙羅公遠也于濛陽羅江壩接
九隴什邡之界在漓沅化後今相傳號羅仙
范仙宅修道於青城之南今號羅家山明皇
朝出入帝宫輔導聖德自有内傳至今隱見
於堋口什邡楊村濛陽新繁新都畿服之内
人多見之不常厥狀或爲老嫗或爲丐食之
人每風雨愆期田農曠廢則必見焉疑其仙
品之中主司風雨水旱之事也楊村居人衆
以旱暵將禱於洛口後城李氷祠廟熱甚憩
於路隔樹陰之下忽有老嫗歇而問曰衆人
欲何徃也以析雨事答之嫗曰要雨須求羅
眞人其餘鬼神不可致也言訖不見衆知嫗
即羅眞人也於是見處焚香以吿焉俄而風
起雲布微雨巳至衆乃還家是夕數十里内
甘雨告足乃於其所置天宫塑像焉諸鄉未
得雨處傳聞此說以音樂香花就新宫析請
迎就本村别設壇場創宫室雨亦立應如是
什邡綿竹七八縣界眞人之宫處處皆有請
禱析福無不徴効忽爲乞士於堋口江畔謂
人曰此將大水漂損居人信我者遷居以避
之不旬日矣有疑其異者即移卜高處以避
水災其不信者安然而處五六日暴水大至
漂壞廬舍損溺户民十有三四焉居人以爲
信立殿塑像以祠之金銀行人楊初在重圍
之内配納贍軍錢七百餘千貨鬻家資未支
其半初事母以孝每爲供軍司追促必託以
他出恐母爲憂嘗於山觀得眞人像幀一幅
香燈嚴奉已數年矣至是眞人託爲常人詣
其肆中問以所納官錢以何准備具以困窘
言之此人令市生鐵備炭火明日復來燃炭
壘鐵投之一夕而去臨行謂之曰我羅公遠
也在青城山中以爾孝不違親心不忘道以
此金相助支官錢之外可以肥家復引初徃
山中時令歸覲初亦得丹藥以奉其親髮白
還青老能返壯矣
　　　嘉州開元觀飛天神王像捍賊驗
嘉州開元觀後周所創本名弘明觀隋大業
中方製大殿於殿西頭塑飛天神王像坐高
二丈餘坐二鬼之上初修觀道士吕元璪數
夕夢神人在山頂其形接天或白日髣髴如
見郡人有好道者時亦見之或通夢寐遂商
議塑此形像本有十身初製其一而隋末多
事中原沸騰不果徧就像之靈應郡人所知
矣疾瘵之家析禱必驗其下二鬼青黑者徃
徃見於人家太和中相國杜元頴鎭成都壃
場不修關戍失守爲南詔侵軼木源川路境
上夷人導誘蠻蜑分三道而來掩我不備將
取嘉州去州四十餘里寇乃大驚奔潰而去
州境稍安方設備禦有擒得夷人覘侯者大
寇及境何驚而去云三路蠻寇本欲徑取嘉
州謂州中無備去州四十里忽旗幟遍山兵
士羅立不知其數有三五人犬將軍金甲持
斧長三二丈聲如雷霆立二鬼之上麾諸山
兵士齊爲拒捍自量力不可敵驚奔而去是
日蠻中主軍酋帥死者三人蠻國之法行軍
有死傷及糞穢旋即瘞藏不令露見由是不
知酋帥瘞埋之所時衆聞之皆言飛天神王
兵示現以全州境自是析福禱願迨無虚日
又嘗有人下峽之時曾詣飛天求乞保護至
瞿唐水方泛溢波濤甚惡同䑸三船一已損
失二皆危懼忽見神人立於岸上如飛天之
形使二大鬼入水扶船鬼亦長丈餘船乃安
定風濤亦止驚迫之際莫知所自徐而思之
乃飛天所坐二鬼救其船耳一赤一青形與
所塑無異成都乾元觀在蠶市創制多年頃
因用軍焚毁都盡三門之下舊有東華南極
西靈北眞四天神王依華清宫朝元閣様塑
於外門之下並金甲天衣門旣隳壞而神王
無損風雨飄漬亦無所傷邑人相傳頗爲靈
應時蜀王旣尅川蜀移軍收彭州圍州乆矣
因暫還成都方當暑月參從將吏所在取便
而行大將杜克修先至神王之所見衆人聚
觀塑像問其故云塑神皆動克修以器盛水
致神手中果揺動而水溢出頃之蜀主至復
祝而試焉曰若即尅彭州更觀揺動之應良
乆而振動數四不逾月而尅州城殲殄大敵
乃施金幣命本邑創制堂宇以崇飾之
　　　楚王趙匡凝北帝祥應
楚王趙匡凝鎭襄州也州郭舊有北帝堂歲
乆蕪毁在營壘中一旦楚王寢室之上有物
如曳戟皮革之聲瓦皆震動潜起眎之見黑
氣一道自北帝舊基之所至板屋上楚王異
之宻加慶祝將欲興創堂宇以答祥應詰明
眎事之際先嘗選將校五十人俾徃營田日
給以衣裝農器指揮教命一無應者楚王疑
有異圖拘而訊之得其構孽之狀咸勦戮焉
王乃謂人曰北帝靈驗信有徴矣中夜有雲
氣之異詰朝乃姦慝彰明若非玄功告示幾
有不測之禍遂締飾堂廡崇嚴像貌俾謁之
士主其香燈闔境瞻禱累獲符應矣
　　　李昌遐誦消灾經驗
李昌遐者後漢兖州刺史之後也生而奉道
常誦太上靈寶昇玄消灾護命經而禀性柔
弱每爲衆流之所侵虐忽因晝寢夢坐煙霞
之境四顧而望熊羆虎豹圍繞周匝莫知所
措不覺傷歎何警戒之甚邪謂積善之無驗
于時空中有一道士呼其名而語之曰吾即
救苦眞人也汝勿驚駭吾奉太上符命與諸
神將宻衛於汝且汝常念者經云流通讀誦
則有飛天神王破邪金剛護法靈童救苦眞
人金精猛獸各百億萬衆俱侍衛是經昌遐
旣覺豁然大悟因知自前侵虐我者未有无
禍患殃咎盖誦經之所驗也
　　　崔晝誦度人經驗
崔晝者漢汶陽侯仲牟之後嘗謁白雲先生
學修身之術先生曰汝富貴之子何思淡泊
崔子避席而對曰以財賑人財有數而人无
厭矣以爵賞人爵旣崇而人或驕矣如何示
我以道將以普濟生靈先生曰吾道之内有
度人經在汝可誦之崔晝乃作禮承受至誠
誦之厥後有使者馳一緘遺崔公曰子之先
君令吾持此謝汝言訖使者忽然不見於是
啓緘熟眎果備認得先君親札云感汝念誦
度人經功德之力累世之祖盡得生天自後
崔書一家至今念誦
　　　姚元崇女精志焚修老君授經驗
開元宰相姚元崇昔出官爲馮翊太守有一
女名長壽年七歲不茹葷不飲酒父母常令
於玄元像前焚香點燈忽晝寢夢見老君有
二侍童二神將夾侍左右侍童語長壽曰爾
之焚修精志可隨口授汝九天生神經一章
云云
　　　王道珂誦天蓬呪驗
王道珂成都雙流縣南笆居住當僖宗幸蜀
之時常以卜筮符術爲業行坐常誦天蓬呪
每入雙流市貨符卜得錢須喫酒至醉方歸
其郭門外有白馬將軍廟曉夕有人析賽長
垂簾簾内徃徃有光及聞吹口之聲以此妖
異人皆競信所下酒食忽忽不見愚民畏懼
無有輒敢正視者道珂因喫酒回歸入廟朗
誦神呪則廟堂之上悄悄然傍人眎之無不
驚駭道珂異日晨雞初叫忽隨村人擔蒜趁
市夜行至廟前忽然倒地蒼惶之間見野狐
數頭眼如火炬御拽入廟堂階之下聞堂上
有人呵責曰你何得恃酒入我廟内念呪驚
動我眷屬道珂心中默持天蓬神呪逡巡却
蘇盖縁其時與擎蒜同行神兵遠其穢臭而
不衛其身遂被妖狐擒伏洎擎蒜人抛去道
珂心中想念神呪即妖狐便致害不得旣蘇
息之後遂歸家沐浴清潔却來廟内大詬而
責曰我是太上弟子不獨只解持天蓬呪常
誦道經經云天得一以清地得一以寧神得
一以靈爾若是神明只合助道行化何以惡
聞神呪我知非白馬明神狐狸精怪傍附神
祠幻惑生靈今日我决定於此止泊持呪爲
民除害遂志心朗念神呪至夜不歇廟堂之
上寂然無聲亦無光透簾幕唯聞自撲呻吟
之聲至明呼唤鄰近居人眎之唯見老野狐
五頭皆頭破血流滿地巳斃自後寂無妖異
竟絶祭祀廟宇荒廢是知凡持此呪勿得食
蒜至甚觸穢天蓬將軍是北帝上將制服一
切鬼神豈止誅滅狐狸小小妖怪矣
　　　王清遠誦神呪經驗
王清遠世居北邙山下唐咸通年時多疫疾
清遠身雖在俗常服氣行藥誦神呪經自稱
是緱山眞人遠孫是時天子蒙塵入蜀兵火
不息疫癘大行連州匝縣飢荒病患衆矣清
遠佩受神呪經籙每行符藥救人多不受錢
只要少香油供養經籙鄉人迎請醫療日夕
喧闐清遠有表弟一人爲僧名法超亦持大
悲輪行祕字𡜍清遠之醫道大亨忽一日冒
夜來投宿止潜以瓶盛狗血傾於清遠道堂
内至二更已來忽聞空中有兵甲之聲頃聞
法超於床上如有人挽拽叫譀唯言乞命清
遠命燈照之但見以頭自頓地頭面血流至
平明不息須臾之間但見兩脚直下如人拖
拽奔竄入緱水江内浮屍水上闔市巨擊無
不驚歎是知神呪眞經實有神將吏兵守護
豈容嫉妒庸僧將穢惡之物犯冒所謂爲不
善於幽暗之中神得而誅之清遠龔氣持經
陰功濟物壽一百七歲辭世之夕闔境皆聞
異香仙藥斯亦證道之漸階矣
　　　忠州平都山仙都觀取太平經驗
忠州平都山仙都觀陰眞人鎭山太平經武
德中刺史獨孤晟取經欲進舟行半日有二
龍一青一白横江鼓波船不得進舟人驚懼
復泝流還郡晟即命所由墊江路陸行進經
時山川之中久無摯獸至是蛇虎當道經使
恐懼將經却迴晟即脩黄籙道場拜表上告
然後取經以進在内道場供養綿歷歲年開
元中供奉道士司馬秀准詔祭醮名山開函
取經但空函而已訶詰道衆疑是觀司隱藏
法侣驚懼無詞披雪遂焚香吿眞述武德中
經巳將去今詔㫖搜訪無經上進仰憂譴責
時景氣晴朗野絶塵埃忽陰雲覆殿迅雷震
擊俄而檐宇溢霽經在案上異香盈空祥煙
紛靄復得昔日所取之經以進會昌中賜紫
道士郭重光晏玄壽復齎詔醮山取經石函
之中經復如舊至今鎭觀者猶是此經不知
何年歸還耳
　　　天台玉霄宫葉尊師符治狂邪驗
天台山玉霄宫葉尊師修養之暇亦以符術
救人婺州居人葉氏其富億計忽中狂瞽之
疾積年不瘳數月沉頓後乃叫號悲笑裸露
奔走力敵數人初以絹索縻縶之俄而絶絆
出通衢犯公署不可枝梧官以富室之子不
能加罪頻有所犯亦約束其家嚴爲守衛加持
禳制飯僧析福祠神鬼召巫覡靡所不作莫
能致効其家素不信道偶有人謂之令詣天
台請玉霄宫葉尊師符可祛此疾不然莫知
其可也乃備繒帛器皿入山請符尊師謂使
者曰此符到家疾當愈矣無以器帛爲用盡
歸之使者未至三日疾者方作斷絙投石舉
家閉户以拒之折關枝欞力不可禦如此狂
猛非人所遏怱怱遽斂容自歸其室盥洗巾
櫛束帶鞹足執板罄折於門内道左其色怡
然一家忻喜爭問其故笑而不答但言天使
即來飲食都忘夕不暇寢孜孜焉企踵翹足
延頸望風汗流浹背不敢爲倦如此二日三
夕使者持符而至入門迎拜懽呼踊躍前導
得符服之瞑然食頃疾已瘳矣由是躬詣山
門厚施金帛助修宫宇一家脩道置靖室道
堂旦夕焚脩焉初玉霄賜二符一已吞之一
帖房門之上葉之女使竊酒飲之嘔於符下
葉見一神人介金執劒長可三四寸從符中
出去焚香拜謝而不見其歸數日親戚家女
使近患風魔疾尚未甚困來葉房之前立且
未定忽叫一聲葉見符中將軍如前之形揮
劒加女使頭上問其故云適有神人以劒於
頭上斬下一物墜於衣領中令二三女僕捧
持驗有蛇頭如指斷在衣領中血猶滴焉風
魔之疾自此亦愈
　　　賈瓊受童子籙驗
成都賈瓊年三歲其母因看蠶市三月三日
過龍興觀門衆齊受籙遂詣觀受童子籙一
階十餘年後因女兄有疾母爲請處士吴太
玄爲入冥看檢致疾之由仍看弟兄年命凶
吉經宿太玄還言疾在江瀆求之即差籍中
不見有賈瓊之名父母愈憂復請太玄看之
時太玄每與人入冥檢事必鏁於一屋中安
寢而徃不復人驚呼候其自醒唤人開門乃
開之歷歷說冥中之事有如目擊言必信驗
或兩宿然後迴爾旣再徃檢瓊名字云年三
歲時三月三日於龍興觀受正一籙巳名係
天府不屬地司籍中不見名字於天曹黄簿
之内檢得其名
　　　尹言念陰符經驗
尹言者修德坊居與明道大師尹嗣玄爲宗
姓之弟常崇道慕善孜孜不倦因詣嗣玄受
陰符經至誠□念爲其常少記性願得心神
聰爽受之數年念逾萬遍稍覺心力開悟因
本命日齋潔焚香念三十遍忽了憶前生之
事姓張名處厚在延壽坊居家有巨業兒女
皆存記其小字年幾一一明了與其家說之
乃徃尋訪述張生死年月形色情性無所差
異張之兒女聞之嗚咽感認言其今之狀貌
與昔不殊但性較舒緩爾自是兩家契爲骨
肉黄寇犯闕之前其二家皆在
　　　趙業受正一籙驗
趙業定州人開成中爲𣈆安縣令因疾暴卒
手足柔軟心上微暖三日乃蘇云初爲冥官
所追牽拽甚急問其所以但云爲欠債抵諱
事自思身心無此罪犯必恐誤追行三五十
里過一山嶺上有宫闕崇麗人物甚多有一
青衣童子前來問云汝非道士趙太玄乎某
答云𣈆安縣令趙業爾童子笑曰豈得便忘
却耶又一童子續來云太一令唤趙太玄追
事人一時散去即與童子到宫闕中不見太
一但見一道流云汝六歲時爲有疾受正一
八階法籙名爲太玄豈得流於俗官併忘此
事耶太一有命便令放還却須佩籙修眞行
功及物居官理務勿貪瀆貨財輕人性命言
訖不見所疾已蘇遂於思依山參受法籙累
置壇場廣崇功德復以法名太玄矣
　　　僧法成竊改道經驗
僧法成姓陳不知何許人立性拘執束於本
教而矯飾多端因逰廬山至簡寂觀不遇道
流而堂殿經厨素不關鑰遂取道經看之將
三十四卷徃靈溪觀棲止誑云某在僧中本
意好道欲於此駐泊轉讀道經兼欲長髮入
道人皆善其所言又取觀中經百餘卷日夕
披覽每三五日一度下山化糧人聞其所說
施與甚多粮鹽所須計月不闕乃改换道經
題目立佛經名字改天尊爲佛言眞人爲菩
薩羅漢對答詞理亦多换易塗抹剪破計一
百六十餘卷忽山下有人請齋兼欲求丐紙
筆借觀奴一人同去行三二里見軍吏隊仗
訶道甚嚴謂是刺史逰山法成與奴下道於
林中迴避良乆見旗幟駐隊有大官立馬於
道中促唤地界令捉僧法成來法成與奴聞
之未暇奔竄力士數人就林中擒去奴隨看
之官人責曰大道經教聖人之言關汝何事
輒敢改易决痛杖一百令其依舊修寫填納
觀中填了報來别有處分即於道中决杖百
下仆於地上瘡血徧身隊仗尋亦不見奴走
報觀中差人看驗微有喘息而已扶舁入山
數日方較遂出所改换經本呈衆道流法成
本有衣鉢寄在江州寺中取來貨賣更求乞
紙筆經年修寫經足送還本觀燒香懇謝欲
願入道道流以其無賴無人許之是夜呌呼
數聲如被毆擊耳鼻血流而死矣
　　　僧行端輒改五厨經驗
僧行端性頗狂譎因看道門五厨經只有五
首呪偈遂改添題巨云佛說三停厨經以五
呪爲五如來所說經末復加轉讀功効之詞
增加文句不啻一紙五厨經屬太清部明皇
朝諫議大夫肅明觀主尹愔注云盖五神之
祕言五臟之眞氣持之百遍則五氣自和可
以不食其經第一呪云一氣和太和得一道
皆泰和乃無不和玄理同玄際開元中天師
趙仙甫爲踈皆以習氣和神爲指行端旁附
此說即云讀誦百二十遍可以呪水飲之令
人不食名爲三停厨經詞理鄙淺與尹趙注
踈殊不相近改經旣了已寫五六本傳於他
人於窗下寫經之際忽有神人長八九尺仗
劒而來謂之曰太上眞經歷代所寶何得輕
肆庸愚輒爲改易奮劒斬之以手拒劒傷落
數指同居僧二人共見其事驚爲哀乞神人
曰如此無良也解惜命促令追收寫换然後
奏聽勑㫖行端與同居僧散尋所行之本只
得一半餘本已被僧將出關别寫元本經十
本燒香懺謝所改添本香上焚之神人復見
曰訾毁聖文追收不獲不宜免死逡巡頓仆
而卒其所改經至今徃徃傳行諸處覽觀其
義自可曉焉
　　　崔公輔取寶經不還驗
崔公輔明經及第歷官至雅州刺史至官一
年忽覺精神恍惚多悲恚狷急徃徃忽忘舉
家異之一旦無疾而終心上猶暖三日再蘇
亦即平復謂其寮佐曰昨爲冥使齎帖見追
隨行三五十里甚爲困憊至城闕入門數重
追者引到曹署之門立於屏外逡巡有官人
着緋執版至屏迎之先拜公輔驚曰某爲帖
所追乃罪人也官人見迎致拜深所不安官
人曰使君固應忘之矣某是華陰縣押司録
事巨簡使君初官曾獲伏事庭廡近奉天符
得酆都掾地司所奏使君任酆都縣令之日
於仙都觀中取眞人陰君寶經四卷至今不
還天符令追生魂勘責使君一魂日夕在此
對會恐使君不知故欲面見具此諮述以報
徃日之恩耳使君頗覺近日忿怒悲愁精神
遺忘否此是生魂被執繫故也於是引至廳
中良乆言曰此有茶飯不可與使君食食之
不得復歸人間矣但修一狀請置黄籙道場
懴悔所犯兼請送經却歸本山即生魂釋放
矣因本司檢使君年禄逺近逡巡有吏執案
云崔公輔自此猶有三任刺史二十三年壽
言訖公輔留手狀官人差吏送還乃於成都
及雅州紫極宫忠州仙都山三處修黄籙道
場齎送經還本觀公輔平復如常其後歷官
年壽皆如所說此事是開成年中任雅州刺
史也
　　　劉載之誦天蓬呪驗
彭城劉載之儒家子修辭學外常事北極香
火不懈多寓京師少而神氣怯懦每驚魘徃
徃不悟嘗遇蘇門道士劉大觀授以天蓬神
呪令持誦千遍載之勤而行焉絶葷腥專香
火逆旅之中亦拳拳修尚自是無復魘悸矣
寇䧟長安在宣楊里爲寇所虜力役勞苦之
事素非其所能稍或遲舒必承之以劒性命
憂迫在乎頃刻而宻誦神呪以求其祐是夕
有一人如軍士之飾謂之曰勞役之事吾爲
子免之此有徑路可以脫禍可相隨而行也
載之疑爲寇所試辭焉此人引其手若騰躍
於空中良乆覆地是夕月光如書但見山川
參差泉聲流激已在巨石之上驚異之際有
村童前引入洞府中宫闕深嚴層城煥麗金
樓玉堂奇禽珍木周還數十里有謁者平冠
褒袖云太帝君令於賓宇憩息俄賜酒饌仙
果二仙官與之宴飲載之問太帝君所主何
國某未曾朝拜忽奉恩勑深所憂懼仙官曰
太帝是北斗之中紫微上宫玄卿太帝君也
上理斗極下統酆都陰境帝君乃太帝之所
部天蓬上將即太帝之元帥也吾子冥心北
元尊奉神呪而值此危難將䧟鋒鏑太帝閱
籍當在驅除之伍仰軫聖慮已奏章太上述
勤瘁之心延壽三紀使還於故里爾頃之得
朝謁太帝叩顙謝恩於闕下命二童送之食
頃已逹泗州其友人謝良奏事行朝具話其
事載之今猶在江表是則太帝之昭鑒天蓬
之威神不遺毫分之善也
　　　姚生持黄庭經驗
姚生者華原人也㓜而好道持黄庭經光啓
中僖宗再幸陳倉逺近驚擾姚爲賊所迫夜
走墮枯井中傷足求出未得乃旁有窨穴匿
於其中晝夜念經因不饑渴足疾亦愈時襄
土旣平大駕歸闕鄕里人户稍復有逰軍夜
宿井側見井中有光拯而出之具述經靈驗
遂爲道士居華原西界觀中焉


雲笈七籤卷之一百一十九





雲笈七籤卷之一百二十棠十
　　　(宋朝奉郎尚書度支員外郎充集賢/校理賜緋魚袋借紫臣張君房集進)
道教靈驗記
　　　處州青田縣清溪觀古鐘自歸驗
處州青田縣清溪觀古有銅鐘因袁晁亂後
失其所在有墨書青田字人或記焉其後温
州島嶼山下水中舟人時聞鐘聲幽咽不逺
一旦有人忽見水中一物如半鐘之形側露
水上盪槳視之旣近即覆矣露其一半認其
模範之跡蒲牢之形乃鐘也以物觸之沉於
水中矣與人語其異好事者乘舟看之天氣
晴霽亦時一見州寺僧結彩舫具幡花致齋
迎之或經宿水上道場禮懺而請或得見之
尋又沉去道門亦備幡花舟舫香火迎之見
而不得清溪道士時亦在迎鐘衆中稽首祝
之曰此州觀寺皆自有鐘唯清溪觀無鐘多
年極是闕事逺地不辦香花丹心而已鐘若
有靈願泝流自徃某旬日即歸於觀前溪中
奉候衆聞其說皆笑之十餘日道士歸青田
鐘已在觀前潭中矣焚香迎之泛泛就岸重
千餘斤數人挽拽懸掛若百許斤爾日後時
亦飛去旬日却迴今以大鎖繫之不復去矣
其上墨書青田字乆在水中宛然不滅井邑
老人詳認其字乃觀中舊鐘也
　　　青城山宗玄觀銅鐘不能損驗
青城山宗玄觀古跡銅鐘三千餘斤隱花文
飛仙幢節之狀工甚精好劉闢據成都取管
内銅像大鐘鑄兵器及錢此鐘差縣人挽拽
下山磨其上隱起花文欲盡頻以巨石捶擊
終不能損拽至江干將入竹筏力敵萬斤竟
亦不動縣狀申闢闢異之令送山中三二十
人牽送上山纔若一二百斤爾旣復懸掛時
或擊之立致雲雨至今見在
　　　温江縣太平觀鑄鐘道士得道驗
温江縣太平觀有任尊師者於市中每日户
乞一錢鑄鐘萬斤數年鐘成尊師年已八十
餘矣作大齋表讃扣鐘數百下辭决而去即
大曆年中也其後劉潼僕射擁旄西川觀寺
鐘上皆鎸刻陁羅尼呪至是任尊師復歸領
巧工於呪邊刻云觀家銅鐘不合妄刻佛呪
别立誓詞數句而人見任狀貌益少壯於當
時信是得道者
　　　眉州故彭山市觀大鐘傷寺匠驗
眉州故彭山市觀有大鐘重千斤觀去州二
十餘里每扣鐘之時聲應州郭頃年僧輩誑
陳文狀云觀無道士鐘在草中當用運之時
官無正理遂移於州寺懸挂上鐘之時折匠
人之足人以爲靈驗寺當州門扣擊之聲不
聞州内群僧别鑄大鐘此鐘不還本觀賣與
嘉州寺中下樓之時傷其二匠斷足折腰入
船出岸皆有傷損聾俗不以爲靈驗至今流
俗未還良可惜也
　　浴爰赤木古鐘水洗瘡驗(古鐘/驗附)
爰赤木古鐘開元中所進云赤木莊在玉山
之下時聞地中隱隱然有鐘聲尋求莫能致
一旦赤木患瘡疾且甚醫不能祛夢一青童
曰得浴鐘水洗之即愈赤木就近觀寺中以
水洗鐘用器盛之歸以洗瘡微加痛劇乃令
人於常聞鐘聲處聽之果聞鐘在地下掘數
尺而得形上有坐師子爲鼻鼻下平闊其頂
圓大圍三尺餘六七寸頓小如腰鼓形向下
復大奇文隱鏤萬狀千名迨非鎔範所作旣
得以水浴去泥士取其水洗瘡即日痊愈夜
有光影時或自鳴爲鄰里所異不敢藏隱奉
表進焉勑賜景龍觀黄巢前此鐘猶在寶應
中盩厔縣居人耕地亦得古鐘百餘斤上有
伏虎形爲鼻自鼻以下頓大數寸而小殺之
如是再殺三成共高一尺八九寸徧身天花
雲葉工用殊妙比赤木所得圓厚而重旣得
夜夜有光或飛於空中聲韵清越亦表上進
詔送玄眞觀乆之取留内殿
　　　渝州南平縣道昌觀古鐘奇巧驗
渝州南平縣道昌觀有古鐘焉以二獅子對
立捧花座蛟螭爲鼻蛟尾分繞獅之足盤於
鐘上鐘形再殺三成如盩厔古鐘之狀於其
殺處細花文五條當中一條黄色明淨累累
若珠貫焉次珠條之外作花片之狀屈曲相
縈又外一重雲葉纏繞蹤跡奇巧工甚周細
若非人工此外周身有花不可細記云是湘
東王送與隱居陶貞白近因亂離鐘已遺失
　　　黔南鹽井古鐘多年無毁蝕驗
黔南鹽井中因摧損修築得一古鐘長三四
尺中細而實如腰鼓瓦腔之狀兩頭圓厚扣
之皆有聲奇音響亮與常鐘異在鹽井多年
益加光膩無毁蝕之勢時有金色精明異常
節度使僖公留鎭府庫焉
　　天台山玉霄宫古鐘僧偷而卒驗
天台山玉霄宫古鐘高二尺重百餘斤制度
渾厚形如鐸上有三十六乳隱起之文亦甚
精妙相傳云夏禹所鑄或云是越王樂器頃
年於空中夜夜飛鳴人皆聞之忽墮於禹廟
内藏之府庫綿歷七八十年累有名僧求請
欲彰其異而皆嫌間不與咸通中左常侍李
綰爲浙東觀察使請玉霄峯葉尊師修齋受
籙於使宅立壇出此鐘以擊之旣而水部員
外柳韜白上京得老君夾紵像高三四尺聖
相奇妙乃重裝修作盝頂寶帳以白金香鴨
香龜數事送於玉霄亦便留籙壇内供養齋
畢李乃命賓爲鐘銘具以歲日刻於鐘上並
老君像皆送山中所刻之處燦然金色禹跡
寺僧頻求此鐘不得旣知鎸勒銘篆已送天
台計無所出乃揚言曰天台所得古鐘乃眞
金也匠人所刻之末是數兩金況於鐘乎又
有香鴨器皿計其所直多矣因有衲僧與不
道輩十餘人夜入玉霄宫伏於版閣之下中
夜踰欄干而上於道場中取香鴨香龜金龍
道具實於囊中縻鐘於背出門群呼而去尊
師知之不許徒弟追之僧等約行三十餘里
憩一大樹下良乆天明只在閣柱之側衆小
師徃視之背鐘者已僵死矣其餘徒黨癡懵
凝然不辨人物鐘及金帛一無所失尊師呪
水灑之良乆僧亦稍醒群賊乃蘇發願立誓
乞不聞於官乃盡釋之扶舁病僧而去僧至
山下乃卒
　　　開州龍興觀鐘雪冤驗(雲安/鐘附)
開州龍興觀鐘七八千斤未有鐘樓懸於殿
上而已相傳云州中有𣀮□之徒遺失之物
諍訟不决之事沉滯抑屈之情焚香扣鐘立
有明効至有囚徒刑獄推鞠不得其實者即
入款請擊鐘便可分雪明白余頃駐泊觀中
忽見官吏押領囚徒來於鐘前焚香告誓援
槌將擊之際有人抑止之更令取款如是數
四都不擊鐘論訟已得其理矣因問其故云
累有公案不决者請擊此鐘擊鐘之後旬日
之内誣誷冤抑於人者必暴病而死情有相
黨事有連累者一年之中無孑遺矣有理被
抑之人宛然無苦由是刑獄大小無敢有欺
以鐘爲準的也雲安白鶴觀鐘亦類於此逺
近傳焉
　　　施州清江郡開元觀鐘見夢驗
施州清江郡開元觀有鐘焉其形絶古用麟
爲鼻以系於簴狀若懸匏扣之初則清音纖
逺俄而震然響聞數里然不知何代之器也
初有郡民牧牛於郡南田間忽聞有異聲自
地中發民與牧童數輩聞之皆驚走辟易其
後民熱病旬餘夢一丈夫衣青襦告之曰汝
遷我於開元觀民亦不悟其㫖又到田間再
聞其聲如前而宻誌其地即以事白於郡守
郡守封君怒曰此民昏妄輒以不急之事工
我耶叱去之是夕民又夢青襦者曰吾委跡
於地下有年矣汝不速出者必有大咎民大
懼及曉與其子皆徃鑿其地深丈餘得此鐘
色青如所夢丈夫色也遂再白郡守置於開
元觀是日辰時不擊自鳴震響極逺郡人俱
異而歎之郡守以其事上聞明皇詔編於國
史復命宰臣李林甫寫其奏以頒示天下矣
　　　洪州逰惟觀鐘州官强取入寺驗
洪州逰惟觀有二鐘一是觀司特勑所鑄一
是許眞君修行鐘歷代傳之在眞君殿稍小
於觀鐘爾節度使嚴譔創置節制威令風行
素重緇徒長老增修其院長老欲取許眞君
鐘嚴令官吏取而授之道士皆不敢論其曲
直取鐘之日雷風震擊是時大設齋筵費用
極廣風雨暴至曾不施張頃刻水溢數尺及
扣其鐘如擊土木並無音響長老謂嚴曰此
州道士例多妖法必是禁鐘使無聲爾嚴怒
捕諸道士所在禁繫責其邪幻將加重法官
吏畏威無敢諫者嚴忽沉然思寐夢見許眞
君與二從者來至其前謂嚴曰無知無道彊
取我鐘又加法於道士若不送鐘還觀禮謝
大道令侍者斷其頭來即見授劒於侍者嚴
驚覺汗流而侍者持劒髣髴在其前遽釋諸
道士送鐘還觀自詣逰惟焚香致謝迴顧見
持劒侍者謂之曰汝爲不道加害於人上帝
所責斷頭之事恐將不免言訖而去不乆已
開江事敗斷鞅而死
　　　天師劒愈疾驗
天師劒五所鑄狀若生銅五節連環之柄上
有隱起符文星辰日月之象重八十一兩嘗
用誅制鬼神降剪兇醜昇天之日留劒及都
功印傳於子孫誓曰我一世有子一人傳於
印劒及都功籙唯此非子孫不傳於世頂上
有朱髮十數莖以表奇相于今二十一世矣
其劒時有異光或聞吟吼乍存乍亡頗彰靈
應至十六世天師好以慈惠及人憂軫於物
以神劒靈効每有疾苦者多借令供養即所
疾旋祛鄰家夜産性命危切亦以此劒借之
旣至産家有神光如燭閃然照一室之中墮
地而折經數十年十八世孫惠欽性温和守
謙退與物無競俗機世務泛然不經其心人
有所言雖譎詐者亦皆信用略無疑慮一旦
有人挈布囊入雲錦山仙居觀周行廊廡之
下瞻禮功德云解磨鏡釘鉸門人令其綴焊
小銅鎖子師見之問曰我有折劒焊綴得乎
此人請劒看之云可矣請别掃一室須炭數
斤反扃其門以巨石爲碪熾炭錘擊聲聞于
外門人皆股慄心戰憂此劒碎於其手師殊
不爲慮頃之錘鍜聲絶工人執劒以呈果完
綴如舊所焊之處微有黑痕如絲髮爾師以
錢半千酬之此人得錢媿謝致於老君前負
囊而去出門數步尋失所有識者疑是天師
化現降於人間自續其劒不然何得重新若
此而錘擊不傷完復如故
　　　張讓黄神印救疾驗
張讓家於桂州客逰湘鄂間因得心疾初則
迷忘在途忘行在室忘坐惑於昏曉迷其東
西累月之後復多狂怒詬責鬼神凌突於人
至於裸露馳聘不知避忌履水火冒鋒刃不
爲憂患時亦燒灼害之傷割及之道士袁歸
眞新刻黄神越章印醮祭方畢試爲焚香依
法以印印之印心及背讓正狂走執而印焉
昏然而睡歸眞知印之効也復染丹炷香再
印其心倏然疾愈有物如鶻從其口中飛去
數丈之外墜於地上衆徃視之乃大蝙蝠耳
背上印字宛然讓乃平復如舊歸眞持此印
所在救疾大獲靈驗
　　　范希越天蓬印祈雨驗
范希越成都人也事北帝修奉之術雕天蓬
印以行之祭醮嚴潔逾於常法廣明庚子歲
三月不雨五月愈望人心燋然穀稼將廢願
於萬歲池試行神印爲生靈祈雨於是詣至
眞觀致齋是日庚辰以戌時投印池中陰風
遽起雲物周布亥時大雨達曉及辰大雷迅
電驚震數四至巳少霽乃得歸府昇遷橋水
漸及馬腹羅城四江平岸流溢螟蝗之屬淹
漬皆死自是有年矣駕駐成都上知其道術
召對問以逆寇誅鋤宫城尅復之事命持印
於内殿奏醮積雨之中雲霽月朗是夕夢神
人示以誅寇復城之兆上大悅授太常寺奉
禮郞累遷主客員外郞衛尉少卿錫以朱紱
黄巢捷至果符聖夢之㫖特加寵異自言初
居煑膠巷印篆初成而蠻寇凌突居人奔散
藏印於堂屋瓦中蠻去之後四鄰焚燼其所
居獨在疑印之靈也
　　　越州上虞縣鐘時鳴地中驗
越州上虞縣郛郭間有隙地數畒時聞鐘鳴
地中咸通年縣令夏侯頗傾心崇道以縣邑
無觀買其地創造觀宇掘地獲古鐘百餘斤
上有文字曰正觀是冬賜額以降誕節祝壽
所奏賜名延慶觀焉
　　　王謙據蜀隋文帝黄籙齋剋平驗
隋文帝開皇之初干戈不施寰海克定唯王
謙後周舊臣勳名素重畏憚隋祖恐禍及身
遂據三蜀以圖變帝出師征之頻戰不克兵
士多病死者相枕乃於内殿修黄籙道場祈
天請祐三日夜夢神人降曰帝王上承天命
下順人心天人合符然後有國今陛下革周
立隋天所命也一方之力何以敵於四海之
力乎帝曰剋蜀吊民盖不獲已但主帥疾疫
以此爲憂爾神人曰疾疫者北人不堪瘴毒
所以多病壇中法水可救億兆況偏師乎即
見神人取壇中禁水向西南噀之曰雨至即
愈無煩聖慮也子日進軍必當剋蜀旬日軍
中奏某夜雷雨灑營壘之上三軍疾者皆蘇
無復疾疫矣其後王謙傳首三蜀底寧果是
子日也
　　　青城丈人授黄帝龍蹻並降雨驗
青城山黄帝詣龍蹻眞人寧先生受龍蹻經
得御飛雲之道乃封先生爲五嶽丈人戴盖
天之冠著朱光之袍佩三庭之印爲五嶽之
上司與潜山司命廬山使者爲三司之尊勑
五嶽神一月再朝虚中灑水以代晷漏其後
歷代帝王雖置祠齋祭未再加封號僖宗皇
帝中和元年辛丑七月十五日詔内臣袁易
簡刺史王兹縣令崔正規與朕詣山修醮封
爲五嶽丈人希夷眞君是時縣境亢旱苗穀
將燋封醮之夜龍吟於觀側溪中風雨大至
枯苗再茂縣境乃豐以事上聞編於國史矣
　　　天師葉法善設醮攝魅驗
天師葉法善括州人也三世爲道士皆有神
術攝養登眞之事法善符籙尤能劾役鬼神
顯慶中高宗徵入内道場恩禮優異時駕幸
東都法善於陵空觀作大壇設大醮城中士
女咸徃觀之俄有數十人奔投火中衆皆大
驚救之而免亦無傷損法善曰此人皆有魅
病爲吾法所攝及問之果然盡爲劾之其病
皆愈法善自高宗中宗則天睿宗明皇五朝
來徃名山累召入内先天二年拜鴻臚卿越
國公贈其父歙州刺史焉
　　　范陽盧蔚醮本命驗
范陽盧蔚弱冠舉進士有日者言其年壽不
永常宜醮本命以增年禄蔚素崇香火勤於
修醮未嘗輟焉年二十五寢疾於東都逾月
益困忽夢爲親友所招出門乘馬其行極速
疑爲冥司所攝有一人乘馬奔來所在留滯
必爲撝解遮救言㫖懇切及到所司此人又
懇爲請託因得却還部署行里有如親吏焉
所還道中見兵士數千初頗疑懼此人曰此
皆他日郞君所主兵士也將至所居自後垣
乘虚而入徑及庭中有門旗麾鏘武器之屬
此人曰他日當用之瘞於兩階之下將别去
蔚曰素未相識何憂勤之甚也答曰某乃本
命神爾郞君爲冥官所召大限欲及某已於
天司奏陳必及中壽疾亦就痊無以爲憂也
蔚媿謝而去疾亦尋愈其後策名金紫亦享
中年除宿州刺史角橋都知兵馬指揮使不
到任死以其瘞武器門旗故也
　　　崔圖修黄籙齋救毋生天驗
崔圖者坊州中都人好逰獵馳馬於野中獵
次馬忽不行鞭箠數下亦不進圖怒下馬欲
射之馬作人言曰吾是汝之毋也不得相害
曾竊取汝三十千錢私與小女爲嫁資不告
於汝吾死冥司罰吾與汝爲馬八年今限已
畢吾將死矣圖聞之舉身自撲迷悶良乆悲
告毋曰兒之不孝致令我毋見受如斯罪馬
亦流淚曰吾爲馬身報汝未了更罰與汝爲
瞽目之婢仍復喑啞圖聞之號哭言曰如何
免得此罪業毋曰吾聞罪障重者須作黄籙
道場懺悔即得免苦言訖而死圖收葬其馬
焚射獵之具請道流修黄籙道場三日三夜
至第三夜圖聞扣門之聲甚急出看乃是其
毋還現本形立於門外謂其夫婦曰人生世
間願作善業勿爲惡事冥司報應一一分明
毋用子錢尚被責罰如此況他人非己之物
豈可偷盗乎吾受此罪苦痛萬般不可言說
賴汝夫婦爲吾修無上黄籙寶齋功德一切
吾乘此功德已得生天故來相别於是乘虚
而去圖自此知罪福必應大道可依夫婦詣
王屋山同志修道矣
　　　赫連寵修黄籙齋解父冤驗
赫連寵者靈州定逺縣人也父悰領軍於邊
上殺降兵一千餘人武德二年八月死於邊
上冥司論對受諸罪苦寵緫不知寵爲靈州
押衙貞觀八年奉使入京因與友人逰終南
山行至炭谷口有道士楊景通結廬修行三
百餘歲寵醉歇廬前謂景通曰吾飢有何所
食景通素不飲食笑而不對寵令左右取火
焚其廬室景通曰汝父屈殺生民見受罪地
府不能修善救父更害於吾寵曰何以知之
景通曰汝坐於此吾與汝唤令汝見之言訖
書一符擲於空中逡巡有黑雲至於廬前雲
中有二十餘鬼領一人枷杻鎖械來景通前
曰汝子不孝不能救汝寵見之果父悰也悲
泣謂父曰何故受苦如斯父曰吾殺降兵被
他冤訟於地獄下受諸罪苦汝何故更毁眞
人令吾轉轉罪重寵乃匍匐悲泣懺悔謝過
乞捨巳身之罪救亡父之魂景通曰汝要免
父之罪修黄籙道場可以救拔必得汝父生
天免此罪報逡巡父被諸鬼領去寵乃禮謝
景通入城於三洞觀設黄籙道場七日七夜
至第五日見父乘雲氣而來謂寵曰吾奉天
符乘黄籙功德已生天堂凡是所殺冤魂皆
已託生人世
　　　唐獻修黄籙齋毋得生天驗
唐獻者蔡州平輿縣人也年二十三隋大業
四年授導江縣尉寵狎侍婢春紅不親官務
公事數闕兼患風勞乆未痊瘥毋曰我兒狂
踈疾病皆嬖婢所致也毋令貨此婢婢告於
獻獻恨毋擬貨其婢與婢爲計遂鴆其毋毋
死月餘獻亦暴死三日心暖家人不敢便葬
忽即起活曰我有大罪毒毋之過也冥司令
我生受罪報自是每夜有二鬼使領夜叉數
人舁大鑊於堂中良乆火起湯沸夜又叉獻
於鑊湯之中痛楚號叫至五更方息如此三
年萬般捨施功德終不能免忽有賣藥道士
獻問其方術道士曰衆生罪業重大無過黄
籙道場祈告天地三日三夜燒香散花懸諸
旛盖歌讃禮願懺悔拔罪救度亡魂解除冤
對最爲勝妙之法爾獻遂請道士置黄籙道
場三日之後鬼使夜叉不復更至身心安愈
無復憂患忽見黄衣使者一人曰昨奉天符
以修齋之力毋生天堂汝大逆之罪亦已原
赦唯罪婢春紅令瘡疥三年爾自此春紅果
患三年方愈獻棄家於𣈆州羊角山請爲道
士志修道矣
　　李承嗣解妻兒冤修黄籙齋驗
李承嗣者鄂州唐年人也家富巨萬而娶妻
貎醜有子年十歲仍患腰脚承嗣常惡之乃
娶小婦四人終日伎樂忽因酒醉小婦佞言
與醜妻一百千錢令其離異妻欲詣官訟之
因此方免承嗣遂與小妻爲計夜飲之次以
毒藥殺其醜妻及兒葬後旬日以來每至午
時即見二烏來啄承嗣心痛不可忍驅之不
去迷悶於地乆而方定如此一年萬法不能
救青城道士羅公逺逰淮呬間承嗣請命至
家問禳救方術公逺曰冤魂所爲皆上告天
帝奉天符來報人間方術不能免之只有修
黄籙道場拜表奏天可解斯罪爾承嗣遂修
黄籙道場三日三夜二日之後烏鳥不復來
其妻與兒現於夢中曰汝枉殺我毋子二人
併命毒藥我上訴於天帝許報汝冤今以黄
籙善功太上降勑我已生天受諸福報與汝
永解冤結留一玉合子可收之覺後於寢室
中得玉合子一枚承嗣捨於鄂州開元觀大
修道門功德塑尊像葺理觀宇以報道恩矣
　　　吴韜修黄籙齋却兵驗
吴韜者汴州開封人也家富爲魏大將軍領
兵三萬泝江入蜀至戎州值蜀將關羽緫師
五萬拒之與韜水陸大戰韜素好道常持黄
帝陰符經是日陣敗吿天曰吾聞持陰符者
危急之日有陰靈助之喪敗如此願賜救護
言訖有二白衣謂韜曰汝自入峽縱意殺人
幽魂咨怨致此亡敗韜曰危旣如此何以免
之二神人曰汝速爲冤魂吿天發願請修黄
籙大齋拔贖亡者如此當免失利韜如其言
即爲發願關羽亦已收軍韜收合敗卒直至
夷陵屯集乃修黄籙道場三日前二神人復
見謂之曰冤魂並已託生諸方汝亦沾此餘
福神兵宻衛必得大勝愼勿殺人夫天地生
萬物一草一葉尚欲其生長成遂況人命至
重上應星辰豈可非理致殺恣汝胷襟也古
今名將不及三世者爲其心計陰謀殺人利
己雖立功爲國亦須道在其間善分逆順不
枉物命使功過顯明即必征伐有功神明祐
助今蜀不乆坐見敗亡矣旬月關羽兵至收
夷陵交兵之次風雷震擊大雨忽至羽兵潰
散韜開門納降得蜀兵三千擒其裨將關羽
領兵却迴自兹蜀亦削弱矣
　　公孫璞修黄籙齋懺悔宿冤驗
公孫璞者雍州高陵人也武德二年爲華州
司馬年四十餘沉湎酒肉荒淫財色常令家
童漁釣弋獵恣殺物命甘其口腹忽夢千餘
人持刀劒弓矢入其家擒璞殺之璞流汗驚
懼因成瘡疾遍身有瘡皆有口及舌日夜楚
痛求死不得璞表兄華陰令賈宣古見其所
疾驚曰未嘗見有此瘡當是殺生太多宿業
所致然也華山道士姚得一多記神方可使
人一徃求問也璞依教令其長子到華山具
述所疾涕泣求救得一曰此疾是殺生害命
衆冤所爲可修黄籙大齋懺悔宿冤疾異可
愈爾其子以此告璞便於所居修黄籙道場
七日至第五日璞夢青童二人引至一處門
闕宏麗有如府署良乆天上有黄光如日直
照地司其門大開即見魚鼈鳥獸猪羊牛馬
奇形異狀者千百頭從門中出乘此黄光旋
化爲人飛空而去逡巡化盡青童曰此是汝
之所殺冤魂今天符旣下乘功德力託生爲
人汝罪已除瘡疾亦愈旬日之間璞乃平復
遂入華山禮謝姚尊師看覽雲泉戀慕幽境
直至日晩得一曰山中無食可以延留長者
若住宿宵必恐僕從飢餒此有徑路可以還
家取一卷仙經擲之展於崖上化爲一橋二
青龍負之放五色光其明如畫送璞與僕從
此而去須臾到家明日差人入山致謝已失
得一所在璞全家修道居於華陽山焉
雲笈七籤卷之一百二十














雲笈七籤卷之一百二十一棠十二
　　　(宋朝奉郎尚書度支員外郎充集賢/校理賜緋魚袋借紫臣張君房集進)
　道教靈驗記
　　　胡尊師修清齋驗
胡尊師名宗自稱曰□(孚郭/切)居梓州紫極宫
嘗㳂江入峽道中遇神人授眞仙之道辯愽
該贍文而多能齋醮之事未嘗不冥心滌慮
以祈感通梓之連帥皆賢相重德慕下盡皆
時英碩才如周相國李義山畢加敬致禮其
志亦泊如也洎解化東蜀顯跡涪陵方知其
蛇蟬之蛻得道延永爾梓益褒閬間自王法
進受清齋之訣俗以農蠶所務每歲祈穀必
相率而修焉至有白衣之夫緇服之侣徃徃
冒科禁而蕆事者固以爲常矣有郡人劉崧
幕師之道德請於别地以致齋焉師謂之曰
夫嘯儔侣命儕友者猶須正席拂筵整籩洗
爵恭敬以成禮嚴恪以致事或懼其誚讓責
其不勤況感降天眞禱求福祐豈可陡然而
買罪乎俗之怠惰有自來矣子可訓勖于衆
必精必虔乃可爲爾崧承命誓衆潔已率先
而撰香花備壇墠師然後徃猶叮嚀戒誨旣
昇壇展禮思神之際有黑雲暴起旋飈入座
拔其二柱飄其竹席投其鎗釜於千步之外
而後卒事而融風熈熈祥氣亘野師詰所投
之物其二柱嘗閣於豕圈之上竹席嘗蔽於
産婦之室鎗釜嘗爨於縗絰之家其不投者
皆物之潔矣師曰器用不潔神明惡之況爾
之心乎心苟有疵行苟有玷雖百牢陳于席
九韶奏于庭適足以瀆神明延大禍爾人之
修心必使乎言行相脗内外坦然明不媿於
人幽不慚於鬼吾知其可爾反於是者豈言
行之足徴哉士君子里巷之人聞師之言各
革惡趣善矣
　　　崔玄亮修黄籙齋驗(持經/驗附)
崔公玄亮奕葉崇道雖登龍射鵠金印銀章
踐鴛鷺之庭列珪組之貴參玄趨道之志未
嘗怠也寶歷初除湖州刺史二年乙巳於紫
極宫修黄籙道場有鶴三百六十五隻翔集
壇所紫雲蓬勃祥風虛徐與之俱自西北而
至其一隻朱頂皎白無復玄翮者棲於虚皇
臺上自辰及酉而去杭州刺史白居易聞其
風而悅之作吴興鶴讃曰
有鳥有鳥從西北來丹頂火綴白翎雪開
遼水一去緱山不迴噫吴興郡孰爲來哉
寶歷之初三元四齋當白晝下與紫雲偕
三百六十拂壇徘徊上昭玄貺下屬仙才
誰其尸之太守姓崔
崔公常持黄庭度人道德諸經未嘗曠矣其
後以感通之至彌加篤勵去世之時入靖室
□黄庭無疾而化將葬棺輕若空衣焉
　　　武冐人醮水驗
武昌人寓居蜀之青城其邑每歲修竹笿之
堰以堤川防水賦稅之户輪供其役武昌是
歲籍在修堰之内邑吏第名分地以授之自
冬始功訖歲而畢所受之地當洄水之穴新
有漩注基址不立雖運石以塞之負土以實
之一夕之後已復深矣主吏疑其龍神所爲
也求陀羅尼幢三四尺投於其中侵䧟彌甚
晝勤夕勞不離其所諸家有緒而獨未定其
址頗以爲憂乃備禱醮之禮撰詞以告焉其
大㫖曰國以人爲本人以食爲先人依神以
安寧神依人而變化蜀之田疇旣廣租賦是
資所修堤堰二百餘里或少有怠廢則墊溺
爲灾歲苟不登則饑寒緫至人或失所神何
依焉況復漂䧟爲憂淪胥是懼有一於此則
粢盛不供椒漿莫給春祈秋報何所望於疲
民哉當使封畛克完浸淫息患地租天賦无
曠於循常東作西成尅彰於幽賛矣如是潔
其器用豐其禮物掃地而醮焉是夕夢衆人
紛紜檐囊荷橐襁嬰携孺若遷於他所明日
投石以實之水乃退涸遽成其堰八月之後
方復摧䧟濬爲洄潭焉
　　　徐翥爲父修黄籙齋驗
高平徐翥漣水人也因官遷于青州貨殖殷
贍有子三人其二癃殘小者項有肉枷人見
所共驚畏翥初銳意求官驕佚自任下輦成
宴言行事隨欣欣然有凌雲霄之志見二子
之疾未甚介意及覩肉枷之異悒悒不樂道
遽喪矣因逰東海山觀中與道士話其事道
士曰三子之疾非巳之過非子之罪盖宿業
所鐘爾道門所謂宿業非是疾者前生之業
乃先人之罪殃流後裔也君家先世當有酷
於刑法暴於捶楚爲官不恤牢獄不矜囚徒
意生法外殘毒害物遂使子孫受其報爾翥
泫然流涕曰實然先父爲官當則天之朝世
亂讒勝誅鋤李氏諸王屠害宗室朝廷德望
必設法以䧟之殘刑以毒之誅勦考掠不勝
其毒者䧟於狴牢死於繫械故不可勝紀如
武懿宗來俊臣周利貞李義府之徒恩渥隆
異迴天轉日天下畏之以矜恕慈惠者爲懦
夫以彊愎忍酷者爲能吏仁憫道息貞正事
隳勢使然也先父雖位卑威薄時稱能官累
案大獄寧無枉抑今日之報信而有徴將祛
此罪滌此冤奈何道士曰拔先世之考當修
靈寶解厄齋救存殁之苦當修黄籙齋勿恡
金寶一遵天科竭財向善孜孜不倦可以謝
其罪爾翥還家大修黄籙道場三日第二日
夜時方響晦中夜聞門外車馬人物之聲甚
衆出門視之則白光如晝天兵千餘人官吏
數百羅列門外若有所候良乆黑氣鬱勃直
北而來中有三人枷鏁械縛鬼神數十人領
之列於官吏天兵之前一人即翥父玄之也
俄而黄赤光一道自西北來照地上草木屋
宇人物之形皆若金色異香盈空光中神仙
一人青童十餘人二力士執節前引其左一
人武弁朱衣執金策去地三丈許衆官拜迎
神仙俯揖武弁者稱太上之勑讀金札曰徐
玄之侮法害人宜加考謫以其子精修黄籙
功簡上玄即宜赦宥同惡延逮並爲原除於
是神仙復去官吏皆隱即見其父素服麻衣
謂翥曰吾不知罪福但恣胷襟法外害人乆
被冤訴考責已十八年同官屬吏皆均其罪
猶有十二年殃苦報訖方履惡道痛苦之狀
不可具言賴汝歸向法門精修此福太上降
赦前罪併除冤訟之人先已解脫延累之罪
自此亦銷吾得生天去矣勤於香火以報道
恩乃飛空而去翥之三子旬月之間殘病者
完復肉項亦銷更修黄籙齋十壇廣爲存殁
仍令小子於山觀入道永奉香燈翥終身高
閑不窺禄利常持誦眞經時亦鍊氣絶粒
　　　張郃妻陪錢納天曹庫驗
成都張郃妻死三年忽還家下語曰聖駕在
蜀之時西川進軍在興平定國寨以訂黄巢
其時鄰家馮老父子二人差赴軍前去時留
寄物直三十千在某處馮父子殁陣不回物
已尋破用却近忽於冥中論理某被追魂魄
對會經今六年近奉天曹斷下云自是殁陣
不歸非關巨蠧故用令陪錢三十貫即得解
免縁臘月二十五日已後百司交替又須停
住經年其錢須是二十五日已前就玉局化
北帝天曹庫子送納一張紙作一貫其餘庫
子門司本案一一别送與人間无異光化三
年臘月二十三日就北帝院奏前件錢訖是
夕妻夢中吿謝而去又成都縣押司録事姓
馮死十餘年其姪爲冥司誤追到縣馮怒所
追吏放其姪自縣後門倉院路而還見路兩
畔有舍六十餘間云是天曹庫收貯玉局化
所奏錢
　　　蘇州鹽鐵院招商官修神呪道場驗
蘇州鹽鐡院招商官姓王其家巨富貨殖豐
積而疾苦沉痼逾年不痊齋供像設巫醫符
呪靡不周詣莫能蠲除玉芝觀道士陳道明
專勤清齋拜章累有徴驗而招商素不崇道
聞之蔑如也攻理所疾費貨財萬計矣日以
羸□俟時而已其親友勸勉俾請陳道明章
醮祈禳不獲已而召焉道明爲於其家修神
呪道場疾方綿篤不保旦夕促以啓壇當禁
壇之際疾士冥然家眷親友相顧失色禁壇
旣畢道明持劒水詣房内外噴水除穢疾士
曰請尊師就此噴水可否道明就卧内噴之
忽然起坐稽首頂禮曰深謝神功我疾有瘳
矣乃求衣命机隱坐而喜曰一生錯用心不
知有大道今日方荷天兵之力也徐與親友
妻子言曰我初困頓絶甚謂今夕死矣尊師
開道場之時都不醒悟但聞空中有言大帝
下降領天兵討逆如是即黄光如日照灼逺
近即見千乘萬騎天兵神將圍繞此宅鬼物
邪怪並已擒縛去矣方見大帝太一乘七寶
車對行前引侍衛儀仗如人間帝王忽令召
某至太一前令神以水噴面清涼徹心無復
痛楚但氣稍羸□即云元始下降乃見大帝
太一對望迎拜隊仗倍於前百倍多矣元始
天尊有光一道下照某身今則氣力亦似勝
任矣速備盥洗自要臨拜壇前親友尚恐其
未任勸俟來日懇要盥漱更衣扶杖而立良
乆捨杖而行便於拜跪數四家人扶策揮手
拒之因坐觀法事素若無疾飲食氣力逡巡
如常自是三日齋壇炷香虔對略無暫替乃
獨修創玉芝觀講堂大殿三門通廊齋厨道
院前及官河開街廣四十餘步土木之用像
設之製牀机器皿服玩庖厨凡計錢數百萬
二年之内畢周備焉自兹氣爽神清智識明
敏乃乞解所職養道閑居
　　　相國杜豳公修黄籙齋免閻羅王驗
相國杜豳公㓜履顯榮歷居大任名藩重鎭
皆再領之年九十餘薨於荆渚是夕中使楊
魯周自五嶺使迴止於傳舍一更之後風勢
可懼敲磕擊觸若兵甲之聲人人股慄莫知
所以魯周馹騎所倦尋亦成寐四衢之内師
旅充斥不通人行問其故皆曰迎閻羅王今
夜四更去又問王是何人曰此州大將官高
年長者是旣覺召驛吏問之時公不愈半月
矣官高年長首冠衆人疑其必有薨變是夕
四更果去世矣魯周話此事於儕友間自是
京師亦有知者明年春女妓間有暴殞而蘇
傳公之命云我今居閻羅之任要作十壇黄
籙道場以希退免令送錢二百萬圖幕各二
百事於開元觀古栢院詣沖眞大師胡紫陽
嚴修齋法齋畢前傳命之妓復暴殞如初云
我已奉上帝之命爲他國之王免冥官之任
矣言罪福之報信如影響不可不戒也凡修
黄籙道場表奏上帝上帝降命無所不可
　　　南康王韋皋修黄籙道場驗
太尉中書令南康王韋皋節制成都於萬里
橋隔江創置新南市發掘墳墓開拓通街水
之南岸人逾萬户鄭閉樓閣連屬宏麗爲一
時之盛然每至昏瞑則人多驚悸投礫擲石
鬼哭嗚咽其喪失墳壠平剗墟墓無所吿訴
故俗謂之虛耗焉居旣不安市亦不甚完葺
韋公知之請道流置黄籙道場精伸懺謝至
第三日鬼哭之聲頓息居人亦安韋公夢神
人曰所營南市開發墳冢使幽鬼之類失其
所居喪其骸骨相與悲怨幾爲分野之災賴
黄籙之功爲其遷拔上帝勑窮魂三萬餘輩
皆乘此福託生諸方居人自此安矣勿復爲
憂也公深異之自製黄籙記立於眞符觀
　　　李約妻要黄籙道場驗
李約者咸通十二年爲諸衛小將軍妻王氏
死已逾年忽一日還家約勒大小干當家事
言語歷歷一如平生初一家甚驚及旬月後
亦已爲常矣約罷官二年力甚困闕頻入中
書見宰相求官未有成命妻忽謂約曰人間
命官須得天符先下然後受官近見陰司文
字五月二十五日方得符下必受黄州刺史
可用二十三日更入中書投狀也約如其言
二十三日入中書求官時相侍中路嚴𢚘甚
强正早聞其妻還魂之事又聞二十五日必
除刺史適會其日路公知即因會話之際已
與諸廳有約云李約祅妄之言固不可聽某
已斷意不與除官矣至二十五日路公知即
黄州刺史有闕路遲疑多時未欲注擬忽下
筆與署黄州刺史亦緫不知勑下之後方復
醒悟乃歎曰此天道也豈人力可爭乎約將
赴任妻亦隨之發日及上官日皆其妻所擇
到任旬月妻謂約曰我人間世限盡與君生
死之决所以未去者爲天司與一主持處日
限未即赴任又以平生過咎未得原免今居
官之際可爲作少功德也約問要何功德妻
曰請修黄籙道場三日約素不好道意甚疑
之問何故須修黄籙道場曰天上地下一切
神明無幽無顯無小無大皆屬道法所制如
人間萬國遵奉帝王爾黄籙齋者濟拔存亡
消解冤結懴謝罪犯召命神明無所不可上
吿天地拜表陳詞如世間表奏帝王即降明
勑上天有命萬神奉行天符下時先有黄光
如日出之象照地獄中一切苦惱俱得停歇
救濟拔贖功德極速故須修黄籙道場爲急
矣約問曰佛家功德甚有福利何得不言妻
曰佛門功德不從上帝所命不得天符指揮
只似世間人情請託囑致而已神鬼無所遵
禀得力極遲雖云來世他生亦恐難得其効
約聞之乃備法物置黄籙道場三日三夜其
兒女復爲毋氏於紫極宫别修一壇亦三日
三夜齋時妻於壇前設位奉香觀聽法事旣
畢謂約曰此官二十九個月即當除替授金
吾小將軍但勤心奉公濟恤貧弱矜憫孤獨
踈薄財貨重人性命哀矜刑獄崇奉大道清
静身心勿食珍鮮勿衣華美即爲上矣勿以
乆貧而貪財帛人生各有定分勉之思之此
去授一職任足以自安無以眷屬爲念也長
子後宰昌明亦在道鄕中子一尉不足榮顯
小子當令入道以奉香火十年之内四海多
事善自保焉言訖不復影響約更焚香虔請
竟無言矣後三子及約官任皆如其所言
　　　盧賁修黄籙道場驗
盧賁者邠州三水人也𣈆永和二年爲道州
司法參軍性强毒凡推詰刑獄鞭笞捶楚人
不勝酷死者甚衆忽一日廳前地裂有二鬼
舁一大鑊置於庭中發火煎之水已沸湧數
人上廳擒賁投入鑊中煎煑楚痛呌唤半日
餘乃擎出於地上諸鬼乃去醒後渾身猶如
火色官吏共見如此半年每日受苦無方救
拔羅浮山道士孟知微因逰州境賁延請到
家吿以斯苦知微曰此乃枉害良善魂吿於
天乃受斯報急修黄籙道場得天符放救冤
魂生天此罪方免遂請道士修黄籙道場三
日禮謝至第三日夢三十餘人有鬼吏引之
謂賁曰國之刑律自有常科訊獄詳刑哀矜
而勿喜賞宜從重所以示恩也罰宜從輕所
以示仁也憂人之情惜人之命常兢兢而愼
之豈可肆汝心胷法外加罰苦毒捶楚害及
於人非罪而死者其魂告天幽冥不能製鬼
神不能拒上帝有命許其雪冤所以汝受其
苦今黄籙懴謝救彼冤魂魂旣生天冤即解
矣此三十餘人各執蓮花乘雲氣從道場之
側翩翩上天自此鑊湯永息賁遂捨官入峨
嵋山修道矣
　　　樊令言修北帝道場誅狐魅驗
樊令言者汴州人也莊在外縣因晩歸莊僕
從行遲其馬駿疾不覺獨行三二十里道傍
見一少女悲泣駐馬問之覩其祆艷遲回不
去遂與此女同入道側數里之間到其居處
屋宇宏麗侍從繁奢如公郡之家矣是夕女
之毋約與令言爲婚留連飲宴親賓皆集不
覺已三日矣懇欲還莊毋亦令從者車檐侍
女數人使其女隨徃莊所燕婉歡樂彌日移
時令言日以瘦削因而成疾未及牀枕體弱
氣衰唯荒誕是務不接賓友惡見於人時多
恚怒心神恍惚偶自莊還家數里下馬頻頻
憩息於店中遇一道士自言是終南圭峯杜
太明熟眎令言謂之曰子之邪氣貫心祆疾
已作百脉奔散五臟虚勞若不救理死亡無
日矣吾之山童善於雜術子可遽還與此童
偕徃可宻室之中作北帝道場今夕當有其
効勿爲驚怛如此即性命可全形骸可保矣
令言異其說奉其教素亦貯疑徑與此童還
莊中掃灑宻室備香火案几其婦望而怒之
曰信邪妄之言行非正之事禍由自投非我
本所知也洎晚有十餘人將鷹犬弋獵之具
從空中而下徑入堂内殺其婦及女僕凡七
八人旣死皆化爲狐矣令言驚懼投宻室中
不見童子但留朱字一行曰太上命北帝鷹
犬軍誅樊令言家害人狐魅之鬼如符命自
此令言所疾日痊心力日益神氣充溢年八
十猶如少童則天時爲東臺御史
　　　鮮于甫爲解冤修黄籙道場驗
鮮于甫者鄧州南陽人也屬隋朝喪亂年三
十七膽勇多計率莊户一百餘人初即自衛
鄕里尋乃攻劫近封汝郢荆襄之間大爲劫
奪殺害户口侵掠行人至武德初甫忽患雙
手痛疹如被燒煑三日一爛疾狀異常萬藥
千醫了不能救捨數百千錢作諸功德亦無
所應乃入京尋醫至藍田與道士同店止宿
因話所疾道士曰此冤横殺人業報使然也
急詣宫觀修黄籙道場可以濟拔耳遂還家
置黄籙道場三日三夜手不復痛平復如常
有十餘人或朱或紫或官或庶去壇百餘步
於東北隅髣髴而現使人致謝於甫甫徃見
之欣然款晤曰君昔以無辜殺我實抱沉冤
上訴於天乞報其酷皇天降命得以相讎君
忽值神仙示以至道依玄經聖典開黄籙道
場奏表九天垂恩大宥非止我等之身君之
九祖亦同得生天矣齋功重大聖力顯明所
有冤對自此永解十華眞人奉太上命下校
善功但當修福勿復念惡也甫捨錢三千餘
貫廣修宫觀補葺尊像施及貧病救厄濟危
於鄧州修觀立碑具紀靈驗之事
　　竇德玄爲天符專追求奏章免驗
都水使者竇德玄貞觀中奉詔於淮浙名山
檢括眞經於汴河上逢一使者脚痛途步甚
爲艱難欲託船後謂從者曰某逺道行役脚
疾忽甚官程有限又難駐留欲寄船後聊歇
三五十里不知可否從者白於德玄德玄亦
以窗中窺見深有哀憫之心因令船後安泊
日給茶飯直過淮口將息已較欲辭德玄出
船方問其行止曰某太山使者非世間人也
奉天符徃揚州追竇都水耳聞之極驚請天
符一看如人間符牒不敢開之因問曰某都
水使者竇德玄也旣是專追何須待到揚州
耶使者曰某不識其人但據文字行耳所到
之處下天符之後當處土地同共追收未到
之間固不合妄洩於天機也旣君是都水與
牒中事同數日存卹之恩理須奉報欲免此
難可徑詣揚州王逺知仙伯拜章求請(某)即
未下天符待上章了必有勑命爾此外不可
禳之也德玄至揚州主客參迎纔畢便詣王
仙伯具述性命之急懇乞拜章仙伯曰(某)退
迹自修不營章表旣有冥數之急敢不奉爲
也乃與自寫章拜之是夕使者復來白章已
達矣太上有勑更延三十年位爲左相其後
年壽官秩皆如其言矣
　　馬敬宣爲妻修黄籙道場驗
馬敬宣者懷州武陟人也開元六年春授司
農寺丞移家入京妻亡有二男一女亦皆㓜
小後妻姓謝前室兒女多被抑挫衣食不足
鞭楚異常敬宣皆不得知因夜作煎餅前室
女方七歲飢甚竊而食之謝氏候敬宣不在
以熱火筯刺其手掌不經旬日女乃致死數
日謝亦無疾而卒心上微暖三日却活敬宣
問其所見之事曰汝前妻訴我爲火筯之事
冥司罰我生受爛足之報今乃雙足痛苦不
可堪忍敬宣遂看之足已爛矣膿血横流痛
楚極甚敬宣初不知火筯刺女手之事及是
聞之甚加痛恨謝之所病三年求死不得醫
藥彌甚廣作功德亦無濟益敬宣於永穆觀
燒香女冠杜子霞頗有高行因以此事問之
子霞曰解冤釋結除宿報之灾唯黄籙道場
可以懺拔冤魂生天疾病自損過此不知也
遂於景龍觀修黄籙齋七日七夜謝夢前妻
及亡女曰以功德故捨汝大冤天符下臨不
得乆住今則受福於天堂去矣足疾遂愈敬
宣夫婦常修齋戒歸心妙門矣
　　　秦萬受斗尺欺人罪修黄籙齋驗
秦萬者廬州巢縣人也家富開米麵綵帛之
肆常用長尺大斗以買短尺小斗以賣雖良
友勸之終不改悔元和四年五月身死冥司
考責了罰爲大蛇身長丈餘無目在山林中
被諸小蟲日夜噆食疼痛苦楚無休歇時託
夢與其子具說此苦云汝明日於南山二十
里林間看我與少水喫廣造功德其子夢覺
語之一家悲歎坐以待旦及明徑至城南林
中果見大蛇無目被衆蟲噆食鱗甲血流異
常腥穢一家見之號泣以水於盆飲之飲水
欣喜舉身蟠屈若有所吿其子廣求救䕶歷
問於人紫極宫道士霍太清曰可修黄籙道
場三日懺悔必可濟拔其子即於宫中修齋
三日三夜至第二日見一大蛇在道場中香
案之下與林中蛇大小無異忽復不見是夜
妻夢見萬著白衣坐紫雲中謂其妻曰深媿
修此道場已蒙天符釋放前罪併盡今便生
天上更可捨三千貫錢大修道門功德以救
貧病自此子孫不得輕秤小斗短尺狹度欺
於平人受無眼衆毒之報此事顯然如影隨
形爾非黄籙大齋懺拔上達天宫太上有勑
天符放赦此罪萬劫不可卒除吾有金裝割
爪刀子留以爲驗夢覺果得此刀乃是棺中
隨殮之物信知生天非謬齋畢却徃林中不
復見大蛇矣乃施刀子入紫極宫大修宫宇
立碑標載其事
　　　杜鵬舉父毋修南斗延生醮驗
京兆杜鵬舉相國鴻漸之兄也其父年長無
子歷禱神祇乃生鵬舉二三歲間終年多疾
十歲猶尫劣怯懦父毋常以爲憂太白山道
士過其家說陰陽休咎之事因以鵬舉甲子
問之道士曰此子年壽不過十八歲父毋大
驚曰年長無子唯此一兒將以紹續祭祀如
其不永杜氏之鬼神將有若敖之餒乎相眎
灑涕請其禳䕶之法道士曰我有司命延生
之術但勤而行之三年之外不獨保此一兒
更當有興門族居大位者父毋拜而請之因
授以醮南斗延生之訣使五月五日依法祈
醮然後毎日所食别設一分若待賓客雖常
饌亦可設之如是一年當有嘉應父毋勤奉
無闕致醮之夕有物如流星墜席中一年之
外忽有青衣吏二人過憩其門留連與語吏
曰主人每日常饌亦設位致饗何所求也具
以前事白之吏曰司命知君竭誠明年復當
有一子此之二子皆保眉壽其名有一邊著
鳥向下懸鍼者當居重任必爲相國所食自
此無煩致享明年果有此子兄弟俱充盛無
疾自是兄名鵬舉終安州都督弟名鴻漸爲
國相西川節度使並壽逾九十終身無疾


雲笈七籤卷之一百二十一















雲笈七籤卷之一百二十二棠十三
　　　(宋朝奉郎尚書度支員外郎充集賢/校理賜緋魚袋借紫臣張君房集進)
道教靈驗記
　　　衢州東華觀監齋隱欺常住驗
衢州東華觀物産殷贍財用豐美主持綱領
多恣隱欺有監齋一人其過尤重不知禍福
不信神明或聞罪福報應謂之虚誕常曰道
士用常住物如子孫用父毋物耳何罪之有
以此故教誨所不及矣辯於飾非給於應對
人有文過者率引之以爲語端如俗中之說
徐六侯白耳旣死數年一旦道侣三五人縱
步園林逰春肆目坐石藉草之際觀中牛十
餘頭飲齕於坐側一人偶曰(某)監齋常能排
斥罪善不信報對量其積過莫在群牛中否
衆方言笑一牛直詣衆前驅之不去試以(某)
監齋呼之跪而兩淚每呼名必隨應焉道侣
愍之爲拜章修齋謝過遷拔二日夜寓夢致
謝言宿過已赦徑得徃生矣三夕而牛斃
　　　婺州開元觀蒙刺史復常住驗
婺州開元却倚小坡形勢高爽元置之地四
面通街其後居人所侵基地漸狹大殿之後
便逼居人私舍亦有州司勢要占地造宅道
士明知其事未嘗敢言主觀道士夢天上官
吏三五十人自空而下集於殿前即唤此道
士問觀地疆界答云某後生晩長自主觀來
低據見在而已據老人所言此觀元置爲御
容四面通街以防水火今去街極逺盡隔人
家官人點頭曰實然又見一人云是地司所
說亦同有朱衣吏一人進曰此事不煩躬親
說說但處分刺史温璋即時忽見令人徃傳
處分言訖昇空而去明日刺史忽入觀行脚
登尊殿上顧望問道流此觀形勢布置不合
隘窄如此何得側近便有户人居住道流逡
巡未敢低對温郞中曰固應難說即令懸榜
發遣居人四面以官街爲界併還常住所侵
占地者據侵住年月限一月日内陪納租地
錢隨間數徴地租約數百千充版築垣墻修
飾屋宇六十餘日觀復舊製温夜夢青童降
曰汝有政理常住之功賜節鎭三任若瀆貨
殺人得其一矣亦如其言
　　　杭州餘杭上清觀道流隱欺常住驗
杭州餘杭上清觀田畆沃壤常住豐實主持
道流每减尅隱欺以私於巳雖教門鈐轄官
中舉明必廣費金帛以請託於局吏賄貨旣
行多覆藏其罪掩蔽其惡由是州吏縣曹相
知罔冒積弊乆矣殿宇摧殘香燈寢絶逰客
經過略無投足之所有識者爲之寒心嫉惡
者有爲之扼腕固有日矣會昌中人家併産
兒女五六輩皆形骸不具瘖聾瞽躄數歲有
白尊師自金華山至駐留旬日住持道流因
話其事尊師促令召之旣至愍然曰汝何得
作此重業犯負大道致兹考責邪謂觀中諸
道流曰此奴婢輩皆是此觀前輩道流隱欺
常住恣爲罪業不唯秖受此報方欲更履諸
苦未有解免之期即次第呼其昔日姓名一
一問之數輩亦以曉悟先身之罪啼號嗚咽
悶絶於地尊師令其家各備香油爲之焚香
懺謝求乞赦宥常住亦爲辦齋食供養如是
三日尊師冥心静定經宿方起曰太上有明
科常住法物供養三寶傳於無窮之世固不
可輙有隱盗侵欺之者罪及七世生受荼毒
死履諸苦或爲賤人畜類以償昔債雖三元
八節天地肆赦此罪不在可赦之例吾以愍
物之故適爲昌禁上干天府此輩已得止此
一報即生身得於善處矣三旬之後相次有
應此後主持者當明爲鑒戒勿履此轍也月
餘瘖瞽聾者相續而死惟躄者足稍能履十
餘年後平復如常白尊師言此奴罪名稍輕
即當赦免此奴免之日諸輩皆釋其幽牢也
果如其言以此奴平復能行爲冥中赦宥之
期爾
　　　李賞斫龍州牛心山古觀松栢驗
龍州牛心山古觀即大唐逺祖隴西李龍遷
梁武陵王蕭紀理益州使遷築城於此所居
旣没葬於山側鄉里立祠號李古人廟武德
中改爲觀其後武氏篡國潜欲革命勑鑿斷
山脉其崗斷處水色變赤其腥如血天寶末
明皇幸蜀駕入劒門有老人蘇坦迎駕奏曰
龍州牛心山國之祖墓因李古人名遂爲州
名古老相傳皆有靈應陛下今日蒙塵之禍
乃則天掘鑿所致請御衣一襲藏於山脉斷
處修築復舊山必有聲如此則克復兩京回
鑾有日矣明皇異其言即命内使齎御衣國
信祭山修築刺史蘇邈准詔以近山四鄕百
姓放明年租稅併功修填還使如舊山果有
聲如牛呴焉明年誅禄山復宫闕至德二年
十月二十八日詔曰江油舊壤境帶靈山自
狩巴梁屢昭感應眷兹郡邑合有增崇可昇
龍州爲都督府賜號應靈郡長慶四年中使
張士謙王元宥刺史蔚遲銳修之寶歷元年
三月内使閻文清又齎詔祈醮僖宗朝宗子
李特立復以前事上奏請修觀及廟置金籙
道場乃授特立龍州録事參軍與内使高品
王彦忠就山修飾委東川節度使楊師立選
高法道士袁道常等開黄籙道場醮山祈福
山亦有牛呴之聲明年誅黄巢復京邑靈應
復如初中和三年詔昇江油爲望縣其後東
川修造將李賞嘗過山觀見貞松古栢皆可
材用因修立廨署苟圖其功不奉使司指揮
徑徃望林採伐山臨江滸便於運載所斫材
木摙運未半日夜常有神人詬責之賞歷歷
聞所詬之聲莫知禳謝之路旣而以臟賄發
露爲衆所怒今相國琅瑘公斬之於都市
　　　蜀州新津縣平蓋化被盗毁伐驗
蜀州新津縣平蓋化即第十六化也神仙崔
孝通得道之所眞像存焉化有玉人長一丈
見則天下太平殿左有玉女泉水深三四尺
飲之愈疾化之上當山之半有榑木樹徑六
七尺居人常聞其下有考楚號叫之聲莫知
所以大順元年丁未山下居人何六者性本
凶悍不懼罪福因值干戈化中無道流棲止
乃毁拆屋宇採伐林木爲樵薪以貨之固有
日矣一旦詣山前僧舍中求水漿以救其渴
乏僧素與相識聞其聲哀切出門眎之見其
仰面反手如被拘縛喉口喘急流涕於口問
其所疾答曰我爲毁平蓋化屋宇斫伐樹木
今有黄衣使者追捉繫縛將徃榑木樹下地
獄中考問去渴乏旣甚乞少水相救耳以水
與之良乆徑去死於榑木之下鄕里共所知
焉又有人取水泉側古跡雕塑二玉女以爲
奇玩傳於人間旣無玉女之像泉畔小舍亦
被人毁拆近化居人見擒取盗玉女人生魂
入化中其人遂風癩焉
　　　嘉州開元觀門扉爲馬棧驗
嘉州開元觀在層崗之上下眺城邑俯眎江
山二水縈迴衆峯環抱頗爲郡中之勝舊有
高閣臨崖崇樓切漢制度宏巧逺近稱之乆
曠葺修樓已摧壞官收其材用之餘者爲馬
厩焉有古制門扉堅朽不蠹亦置於木棧之
旁旣而夜夜有光烱然可鑒以其爲怪棄而
不用及遷於紫極宫玄元殿内有小赤蛇蟠
綴門欞之上累日不去雖衆人聚觀以物驅
斥宛然猶在涉旬之外不知所之爾
　　　成都景雲觀三將軍堂柱礎驗
成都景雲觀舊在新北市内節度使崔公安
潜置新市遷於大西門之北觀有三將軍堂
此頗靈應旣毁撤之後唯柱礎一枚穿掘不
得置手足於其上熱愈於火逡巡應心側近
居人有犯觸者立有祥應至今猶存
　　　成都卜肆支機石驗
成都卜肆支機石即海客携來自天河所得
織女令問嚴君平者也君平卜肆即今成都
小西門之北福感寺南嚴眞觀是也有嚴君
通仙井圖經謂之嚴仙井及支機石存焉太
尉燉煌公好奇尚異多得古物命工人所取
支機一片欲爲器用以表奇異工人鎸刻之
際忽若風瞀墜於石側如此者三公知其靈
物不復敢取至今所刻之迹在焉復令人穿
掘其下則風雷震驚咫尺昏曀遂不敢犯
　　　成都玉局化洞門石室驗
成都玉局化洞門石室昔老君降現之時玉
座局脚從地而湧老君昇座傳道旣去之後
座隱地中䧟而成穴遂爲深洞與青城第五
洞天相連天師以爲玉局上應鬼宿不宜開
穴通氣將不利分野乃刻石以閉之因爲石
室高六七尺廣一步中鏤玄元之像焉節度
使長史章仇兼瓊開元中遍修觀宇崇顯靈
迹欲開洞門使人究其深淺發石室之際晴
景雷震大風拔木因不敢犯
　　　漢州金堂縣三元觀轍迹驗
漢州金堂縣大廳前有雙轍跡與三元觀殿
前相連入昌利江際而絶無窪䧟之狀與平
地一般但隱隱然土色稍異晝眎之其跡似
黑夜眎之其色似白月中看之亦帶黑色屈
曲行勢逺近相合雨霽即先乾雪即先消此
最爲異綿歷歲年雖鋤斸踐蹂其迹常在頃
因離亂主兵者斬人於其廳前微汙其迹所
汙之處微不相續爾青城山天倉峯側地中
亦有此迹䧟地四五寸闊一尺雖年歲更移
其迹依舊縉雲仙都山温州仙巖山皆有轍
迹或輾石上或在平地與此轍迹靈應無異
矣
　　　玉局化九海神龍驗
玉局化九海神龍會稽山處士孫立畫也乾
符庚子年九月庚辰辰時下筆巳時已畢蟠
拏蹴縮者七十三尺壁廣一丈八尺許噴雲
鼓波頗爲奇狀燕國公劉景宣因夢神龍降
於玉局遂畫其像頴川王陳公敬瑄浚并於
其前逺近居人時有禱祈者率言有應一旦
川境亢旱有一健步者恃酒卧於龍前井欄
之上慢駡曰天旱如此用汝何爲以大石擊
畫龍之脚其痕尚在旣還家足疾忽甚痛不
可忍使人焚香吿謝竟不能解於是數日而
殂
　　　青城絶頂上清宫天池驗(六時水/驗附)
青城絶頂上清宫有天池焉距宫之下東南
十步深三尺廣亦如之水常深尺許滯雨不
加積旱不减每春逰山致齋者多則一二百
人少或三五十人飲用其水亦無涸竭經夏
霖霔無人汲水水亦不溢或人所汙穢立致
竭焉頃因逰禮有府中健步一人隨余登山
令以椀汲水誤投足於其間頃刻即涸數月
經雨竟亦無水余宿於上清宫焚香祈謝一
夕復舊矣昔黄帝命寧君爲五嶽丈人嶽神
一月再朝虛中灑水以代刻漏陽時則颯然
而下陰時即無晝夜凡六時灑水故號六時
水焉其所出處在天倉巨巖之前宗玄觀之
南三師壇側其下有明皇御容碑水所落處
側石爲六角池闊三四尺以貯之焉上無泉
源亦無流注應時懸降勢若暴雨人或炷香
執爐祝而引之自東自西隨香而灑可移數
步之内乾符己亥年觀未興修水常如舊忽
有飛赴寺僧竊據明皇眞碑舍中擬侵占靈
境創爲佛院其水遂絶半歲餘僧爲飛石所
驚蛇虺所擾奔出山外縣令崔正規秋醮入
山聞鄉閭所說芟薙其下焚香以請水乃復
降至今不絶
　　　葛璝化丁東水驗
葛聵化周回巖巒左右嵌穴地靈境秀逈絶
諸山故有二十四峯八十一洞焉觀下有磎
泉深在谷底汲之非便此宫之西過崖磴十
五步巨石之下有丁東水出於崖腹滴入窪
石竅中積雨不加乆旱不竭人或污之立致
枯涸中和年刺史安金山准詔投龍郡縣參
從者三百餘人忽有污觸其水者頃刻乃竭
安公與道流頗爲憂懼夜至泉所拜手焚香
叩祈良乆涓涓而滴雖從騎之衆食之充足
每年三月三日蠶市之辰衆逾萬人宿止山
内飲食之外水常有餘
　　　金堂縣冐利化玄元觀九井驗
金堂縣昌利化玄元觀南院玄元殿前有九
井焉平陸之上纔深一二尺或方或圓大者
五六尺小者三二尺相去各數步泉脉相通
而水色皆異其味甘香蓋醴泉之屬也無水
旱增减之變常涵岸不溢蜀王訂東川之年
岐隴之師赴援乘銳深入來届金堂江側江
水泛漲雷雨異常遂不克濟師驚而遁時以
盛暑探騎十餘人入昌利化見井而喜繫馬
解衣將赴泉以浴忽大井中有馬絆蛇騰湧
而出首如白虎大若車軸噓氣噴毒勢欲噬
人騎卒見之奔迸而去又每歲三月三日蠶
市之辰逺近之人祈乞嗣息必於井中探得
石者爲男瓦礫爲女古今之所効驗焉
　　　仙都山陰君洞驗
仙都山陰君將欲昇天謂門人劉玄逺曰此
山孤峙勢若龍蟠其首東向必當吐雲送我
言訖有五色雲從地湧出乘雲昇天出雲之
處呀成洞穴水旱祈禱立有感通大歷九年
七月十五日邑人宇文萬年女人阿仵等一
十五人以元節之辰奉香花於洞門禮拜忽
見洞中波濤湧溢出一金手一玉手其大如
扇良乆乃隱水波亦不復見長慶元年江陵
人傅緗聞洞中雷吼之聲咸通初道士王芳
芝聞洞中聲如群鳥飛異香紛郁徧於山頂
鄕人常占於歲鶴翔必致於年豐鹿鳴必致
於歲歉不棲凡鳥每有二烏廣明辛丑歲刺
吏陳侊修置道場有祥雲天樂之應甘露泫
於叢林寵詔褒美中和甲辰年賜紫大德曹
用言准詔齋醮有卿雲瑞雪之祥時旣畢黄
籙道場未撤門纂有神人見曰靈山齋醮必
命神低主張某即近廟之神差衛壇靖齋功
旣畢門纂未移某不敢輒還本廟道衆聞其
言覩其異遽坼門纂其神見形媿謝而去兹
山靈應今古昭彰傳於衆多非可備述
　　　嘉州東觀尹眞人石函驗
嘉州東十餘里有東觀在群山中石壁四擁
殿有石函長三尺其上鏨鳥獸花卉文理纖
妙鄰於鬼工緘鏁極固泯然於毫縷之隙相
傅云是尹喜眞人石函也眞人昇天之時以
石函付門第子約之曰此函中有符籙愼不
可開犯之必有大禍郡人逺近咸所敬之大
歷中清河崔公爲太守惟剛果自恃聞有眞
人石函笑謂官屬曰辛坦平之詐見矣即詣
觀眎函使破其鏁道士白曰眞人有遺教啓
吾函者必有大禍幸君侯無犯仙官之約崔
怒曰尹喜死且千年安得獨有函在促命破
鏁而堅不可動即以巨索繫函鼻以數牛拽
之鞭驅半日石函乃開但有符籙數十軸黄
素爲幅丹書其文炳然如新矣崔觀畢謂道
士曰吾向者謂函中有奇寶故開而閱之今
但符籙而已於是令緘鏁如舊崔旣歸郡是
夜暴卒三日而蘇官吏將佐且謁且賀崔謂
其衆曰吾甚大愚未嘗知神仙之事無何開
關尹眞人石函果有紫衣冥吏直至寢門曰
我冥吏也奉命召君君不可拒拒則禍益大
矣始聞甚懼不覺隨吏俱去出郡城五十餘
里至一官署其冥官即故相吕公諲也謂吾
曰子無何開尹眞人石函乎今奉上帝命削
君之禄壽果如何哉即召吏案吾名籍吏曰
崔公有官五任有壽十五年今奉上帝命削
五任官削十三年壽獨有二年在矣於是聽
崔還生崔與吕公友善泣告吕公曰某之罪
固不可逃上帝之責固非三赦所及矣過自
巳招甘心受責知復何言然故人何以爲救
乎公曰折壽削官不可逃矣吾爲足下致一
年假職優其禄廪用副吾子之託耳崔拜謝
即爲吏所導還郡廨中見其身卧於榻妻子
環而哭之使者命崔俯眎其尸魂神翕然相
合即蘇焉問其家已三日矣本郡以白廉使
崔即治裝盡室之成都具以事告節制崔寧
署攝副使月給俸錢二十萬果二年而卒矣
　　　九嶷山女仙魯妙典石盆鐵臼驗
九嶷山魯妙典仙女得道之所妙典居山修
道自山門漸遷就高深岑寂之地每居作一
麓牀蹤跡皆在妙典初居山北無爲觀中去
何侯宅舜壇三二里後居第一麓牀已在山
上去舜壇五里其居所有古鏡一面闊三尺
次作第二麓牀又直北上山三十里中有石
盆可廣三尺長四尺自有神水雨不加溢旱
不减耗飲之不竭又有鐵臼重二百五十斤
延唐縣令王翱令人强取藥臼行未及縣王
翶家舉二十餘口兩三日中相次俱死藥臼
今在潭州麓山寺中寺中有犯者輒病極有
靈驗
　　　眞宗皇帝御製天童護命妙經序
夫妙本難窮至眞善應可道而非常道無爲
而靡不爲是以瓊簡瑶函爰敷寶訓雲章鳳
篆咸演秘文標示明科形容造化所以宣揚
博利佽助洪鈞爲善教之筌蹄道舍靈之耳
目朕獲膺元命茂育群黎冀廣眞詮潜資庶
品以天童護命經者
太清宻語金闕眞符素有前徴播於别籙其
或洗心誠誦結念奉持固可却癘蠲邪臻和
致壽類羲圖之立象幽賛神明同夏鼎之除
祅不逢魑魅愈凶灾於六極集戩穀於百祥
因模寫以頒行乃標題而叙列所期寰海共
樂生成云耳
　　　太上天童經靈驗録
益州西門内石笋街百姓李萬壽者年五十
餘景福元年壬子歲三月中值亂城門盡閉
家道罄竭親屬二十餘口悉皆淪没萬壽一
身窮悴其月城開之後遂徃漢州投託親知
行至新都縣覺日色猶早乃更前去殆至昏
黑無處止息遥見西山之下隔橋似有人居
茅齋四向園林森聳萬壽至門扣扉良乆一
女子出年纔及笄忽見萬壽甚驚問曰君是
何人因何至此萬壽曰欲徃漢州至此抵夜
願寄一宿希不艱阻女子曰君宜速去此不
可住萬壽再三懇吿乃曰縁妾夫婿非人也
萬壽堅問其故乃曰妾夫即行病鬼王也啖
食生人莫知其數妾即新都縣藍淀行内王
萬回家女也偶然被攝至此無由歸得萬壽
曰某至此山路險惡去亦死住亦死願得一
處藏匿必可免難當爲娘子通報本家令知
在此女子良乆欣然遂引萬壽入大饔中以
物蒙之萬壽旣喜又懼不敢喘息但志心宻
誦太上天童護命經四更以來忽聞大風拔
樹走石飛砂俄見鞍馬鏗訇旗隊震耀入於
堂内須臾而風止俄又聞鼾睡之聲雷吼達
於屋外夜未曉女子潜至甕間語萬壽曰我
王與群鬼睡矣然王問妾云適來忽見宅四
面金剛力士遍滿空中紫雲之内白鶴仙童
羅列前後吾遂急歸復遇一老翁四目部領
兵使三十餘萬逐吾至大鐵圍山吾奔迸竄
避直候兵散崎嶇至此今大困乏豈是有術
人至此否妾但答云此無人也君必有祕術
邪爲妾言之萬壽曰某無所能適但至心宻
誦天童護命經耳女子曰君試誦之我願聞
也萬壽遂宻宻歷誦經一遍女子稽首跪聽
移時讃歎乃曰豈非此經靈驗否言訖復入
室内忽寂然無物但有空房四向尋覓絶無
影響但聞香風颯颯覺在土穴中仰見天色
皎然遂奔至甕所驚告萬壽同尋香氣而出
天色漸曉方知身在大古墓中相顧悚懼萬
壽遂引女子至新都縣尋其本家父毋聚族
悲喜問其事由逺近人民傳說驚歎以錢十
萬莊一所贈萬壽即於嚴眞觀入道其女子
之父王萬回即於萬壽處傅受天童经於玉
皇覩中入道
雲笈七籤卷之一百二十二
