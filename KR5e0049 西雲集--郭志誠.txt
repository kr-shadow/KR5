#+TITLE: 西雲集--郭志誠
#+DATE: 2016-06-11 12:27:17
#+SOURCE: github.com/kanripo/KR5e0049 master 6fb2c893                
西雲集卷上同六
　　　　洞眀子撰
七言絕句
　　　山居十三首
擺脫名韁利鎖囚歸來晦跡老林丘困時坐
卧長松下拂拭莎茵枕石頭
和氣氤氲滿洞天孕成靈質行功圓醉眠青
嶂聞禽語唤出長生久視篇
兀兀忘機出世籠飄飄雲水任西東醉來欹
枕松陰下誰奏笙簧滿太空
一片孤雲到處閑兩輪日月任循還道人手
段能如是歸去埋名碧嶂間
一溪緑水遶柴籬四面青山列翠微門外無
他車馬客洞中時復野雲歸
山堂終日没來人靜夜時經虎撞門心性湛
然居一闕化成和氣上崑崙
碧嶂巖前與友期忻然談笑夜忘歸眼前不
見紅塵境頂上白雲映月輝
林泉養拙人情遠方寸無塵仙趣佳信步閑
遊山與水歸來高枕卧烟霞
靜夜興遊山色裏騰空撒手紫雲中妙高峰
上猿啼月清淺溪邊虎嘯風
十載身潜碧嶂間五雲堆裏自由閑閑人物
外無人識南北東西自往還
厭居塵世樂天眞物外逍遥散誕身深隱碧
霞無伴侣高山流水作比鄰
行少玄門未出羣得潜身處且潜身不求世
上功名貴願作林泉守拙人
洞天風月水和雲芝秀蓮開玉液醇昨夜青
衣傳聖語都教分付與閑人
　　　述懷五十首
豈倦人來到我齋恐人帶入是非來不爭談
是談非理悮却眞閑眞樂哉
少年割斷攀縁網返照潜居老氏家散誕水
雲爲活計清貧柔弱作生涯
心念猶如水上漚迴光照破没蹤由若人知
此修行理和氣通身自運流
不羨人間萬户侯忘名棄利百無憂饑來隨
分巡門乞飽後歸庵學解牛
方寸無塵出世籠忘言得意本來空青山有
石平如枕甘作人間打睡翁
識破浮華利與名圓全性命行功成玎璫聒
耳雲璈響跨鶴神遊上玉京
紅塵堆裏眼慵開觸處無情性不埋雲破碧
天秋月朗携笻獨步上瑶臺
落魄閑遊自在仙困時高枕卧雲眠夢中一
點塵無染化作金光滿大千
玄妙機關總不推全身放下入無爲寂然應
物眞空體便是男兒了悟時
一眞悟徹萬縁休更不蹉跎逐意遊氣滿精
盈功行具騎鯨歸去赴瀛洲
放下全身道可親心灰不復染凡塵靈光上
下通天地南北東西自在人
死中又死死中死休了還休休了休鶴韶飛
來三五次騎鸞纔縱九霄遊
手提寶劍戰魔軍戰退魔軍作道民穩駕白
牛遊洞府閑人渾似不閑人
通天手段人難測出世機關鬼莫知蘂闕琳
宫朝帝罷霓裳整頓宴瑶池
心灰形槁罷干戈骨肉都飛上大羅俯視紅
塵車馬客區區名利日奔波
物外忘機合聖機天關撞透赴瑶池笛吹没
孔誰人解琴操無弦只自知
觸境心休脫衆魔忘言得意罷干戈人間宛
轉俱無盡只向庵中養太和
清貧柔弱做眞修名利浮華事總休心地了
然無别物清風明月滿瓊樓
修行頓悟絶塵埃消散迷雲性月開煅煉洪
濛歸我闕不移一步到蓬萊
清光耿耿絶纖塵浩氣綿綿養谷神有事不
如無事客無心維羨有心人
和氣氤氲遍九垓蒼龍穩駕十洲來通明殿
裏笙簧奏痛飲醍醐樂快哉
昨夜騎龍狂道士專來共我話玄風丹成幾
轉光明暗猶欠人間清浄功
頭頭識破本來無浩浩清風滿太虚認得箇
中眞面目便將形體作蘧廬
頓捨浮囂絶世情忘機忘物更忘形神凝氣
結嬰兒就縱去收來入窈冥
心忘諸境出迷河意不沉空道行多雲散碧
潭清皎潔靈光不昧氣神和
竹几蒲團小草堂翛然無事且韜光從今更
不閑吟咏免得教人話短長
紅塵夢斷樂無休應物無生得自由神氣調
和功行滿蒼鸞穩駕赴瀛洲
從悟全眞没一文一文不置是全眞怪來布
被三冬暖分得壺中一半春
嫉妬慳貪何日息氣財酒色幾時休回頭猛
悟都抛却撒手歸來儘自由
百年光景四旬過一事無成兩鬢皤昨夜猛
然心省悟寓居環堵養沖和
因誦還丹九轉經十年醉夢一時驚無心世
上爭頭角有意山間匿姓名
遍遊南北與東西雲水行藏亦庶幾俗世生
涯從擾聒仙家活計自幽微
靜坐忘言自忖量前程進步入仙鄉仙鄉怎
得教人見陰盡陽全道自彰
靜坐忘言自忖量前程進步出塵疆丹田有
寶超生滅方寸無情即道鄉
塵縁頓捨慕修仙性命圓融得自然觸境心
灰無事客洞中高枕卧雲眠
兩端善惡出無由一種塵心不肯休𢬵死十
年爭鬥戰了時獨步太虚遊
隱居青嶂暢情懷高卧雲烟樂快哉心意忽
然塵世去神機猛省便迴來
緑水青山絶點埃更於得處覓蓬萊茆庵草
舍雖云陋無福誰人得到來
回光勘破人情意返照觀開世態心世態人
情心意盡不妨高枕卧瑶岑
不趨富貴守貧閑爲甚教人冷眼看拂袖便
歸青嶂裏騰身高卧白雲端
功名富貴都抛却世務人情總棄他直入雲
山深處隱茆齋細細考玄科
十分拙訥十分靜一味清貧一味閑金閣山
深無客至一爐香火掩柴關
憂患叢中憂患遠是非堆裏是非疏神機默
識行藏理天上人間信不虚
乾坤拍塞虎和龍掣電轟雷造化功天宇爛
遊疏散客世人那有這家風
自入玄門二十年收心不放馬猿顛歸來拍
手巖前笑乾漢元來果是乾
蓬頭垢面似憨癡内箇靈明不放輝直待青
衣傳好語恁時方信悟玄機
三緘人我是非情一念歸根道眼明從此出
離因果界自歌自飲樂無生
譬似無常限到頭爭如好向死前休休休休
到無爲處方出俗流入道流
奪得陰陽造化權便爲蓬島洞中仙蛟龍引
向山頭卧猛虎牽來海底眠
一聲鍾響夢魂驚三唱雞鳴出帝城獨步崑
崙山頂上俯觀浮世利爭名
　　　遣興五首
神劍自從藏匣裏魔軍啾唧骨毛寒十方世
界都遊遍一點靈明觸處安
歷劫輪迴今日悟頭頭勘破出凡囚閑觀洪
海峰前立偶遇靈槎天上遊
佩劍騎龍氣勢雄翶翔適意遍蒼穹三山夜
過天猶早就宿瑶臺第一峯
一色青山聳碧空數聲幽鳥夕陽中鳥聲山
色無人悟悟者還能造化通
勘破諸縁出世間碧巖深處樂眞閑卧聆溪
水潺潺響放眼西南更看山
　　　偶作七首
勘破人情世務虚飄蓬雲水寄天隅亂山深
處藏茆屋更不人前美幻軀
飽諳世務不牢堅遯迹林泉養浩然直待神
丹成九轉倒騎玄鶴上三天
不論天機與世機松間卧看白雲飛有人來
問修行事笑指西峰冷翠徹
臨頭境滅自心空和氣周流滿行功興即縱
吟青嶂裏倦時高卧白雲中
四圍山色鎖殘陽一派泉聲遶草堂可笑世
人心太濁却於海上覓蓬莊
雲山四面插穹蒼中有洞明道士堂好是暮
春三月裏落花狼藉水流香
金閣山藏一洞天古來招隱出塵賢一溪雲
水環青嶂萬頃烟霞鎖翠巔
　　　閑詠二首
時時刻刻悟重玄物物頭頭見本元不語語
中機莫測無爲爲處理難言
衷情不訴世情機適意閑吟得意詩有事爭
如無事日無爲勝似有爲時
　　　戲作二首
亭下長松四季春松邊無語立莎茵夜來行
到河堤上柳絮隨風也撲人
温凉寒暑四時安甘苦辛酸一味餐雖有是
非來耳内並無榮辱到心間


西雲集卷上










西雲集卷中同七
　　　　洞明子撰
　　　谷神
物外忘機坦蕩身無中認得本來眞天關湧
出歸蓬島此箇家風號谷神
　　　死心二首
怎得羣情念不興追思羣念只心生我心解
使生前死富國安民道自成
修眞活計有何憑心死羣情念不生精氣沖
盈功行具靈光照耀滿神京
　　　悟道四首
師傳祕語悟心開物外家風物裏培走遍世
間尋不得鳥從花裏帶將來
忘機兀兀悟眞常法性堂堂滿大方鉛汞兩
般收鼎内鎔成一片水晶光
神仙元本在人修念斷形忘出世囚悟徹豆
初無象物庵門不出到瀛洲
祕語師傳悟本初來時無欠去無餘歷年塵
垢揩磨盡遍體靈明耀太虚
　　　雲水
跳出凡籠没過愆飄飄雲水好因縁緑沙滿
地松陰裏閑伴幽人一醉眠
　　　示衆二十首
視聽忘懷心地靜悲歡絶念氣神和元初悟
徹無來去這箇家風會得麽
心休乍作無塵客頓悟重修又復修性似遥
天秋月朗清虚影裏伴雲流
緑鬢盡添新白髮區區名利兩無成直饒豪
貴終何濟難買輪迴不死生
周秦漢魏今何在虚幻功名總不堪肯繼古
人張范輩隨吾歸去老雲龕
是非總付無爭裏人我都歸忍辱中若更身
心全放下靈光照耀滿蒼穹
休將玄妙把人籠玄妙予觀也是空空跡頓
除爲進火丹砂爐内自然紅
日夜經營名利事朝昏整頓幻軀身直饒紫
綬金章貴爭及無名閑道人
生死途中人度歳輪迴路上客流年可憐錯
把身心用不學長生乆視仙
休將幻體爲常體莫得談玄作又玄無象象
中窮實相不言言處悟眞詮
離情去欲眞男子逐利貪名不丈夫有象形
骸爲糞土無名靈質本來軀
除情减飯去陰魔睡少神清氣自和十二時
中無暗昧三千功滿訪烟蘿
人人有分做神仙只爲塵縁苦絆牽若把塵
縁都放下便能平地步雲天
可笑同流學道人迷頭認影作天眞修行不
解忘言理畢竟難通象外身
前程子細話叮嚀荆棘叢中着意行精進十
年方事了自然九轉大丹成
鉛汞兩般收鼎内鎔成一片水精光此端勝
景休心得學者尤宜細審詳
外辟陰魔内固陽此方方外更無方純陽煉
就陰魔盡性命端能得久長
四大凡軀不久長百年終是各分張心灰始
悟眞空體玉韻琅琅滿大方
丘劉妙理人難會譚馬機關世不傳此箇家
風清浄得行人方可悟重玄
閑人休作等閑猜散髮披襟養道才昨夜夢
遊歸我闕神光變化滿瑶臺
池淺風摇濁浪生淵深動處水波清修眞行
淺心難定學道功深性易明
　　　誡梁先生遊訪三首
請君休苦事奔波日用修行意若何善惡到
頭全放下自然神定氣沖和
善惡須知總幻縁未能超越豈爲賢身心放
下還知否脫體全空象帝先
眞仙欲慕斷攀縁性定方知命自全此理不
須從外訪區區枉費草鞋錢
　　　示劉先生
匠手當宜造作時爐中新火舊鉗鎚打成一
段無名物絶像眞人更是誰
　　　述懷四首
騰騰兀兀度平生得失無驚寵辱輕此理被
誰還點破捨時即退用時行
靠水偎山構一窩溪田自種幾千科人皆笑
我生涯事伎倆别無做甚麽
避世慵夫伎倆無平生拙訥太愚疏不須更
說人間事贏得安眠兩脚舒
着我家風上畫幈瘦藤蓑笠草鞋輕人間歷
遍渾無意一片孤雲野鶴情
　　　學道難
千聞唯有出家難百計尋閑不得閑懊惱心
機塵事染幾時歸去卧雲間
　　　答道友問修行
休苦研窮說與君名韁擺脫自由人不居内
外中間裏遍體虚無總法身
　　　答道友問妙教
妙語玄言事若何其中消息本無多身心放
下爲閑客不昧神清氣自和
　　　道友問如何超得陰陽造化
新愆不造舊愆消新舊愆無神氣調煉出靈
珠光燦爛陰陽造化即時超
　　　衆道友問修行有何憑據
修眞事有何憑據清浄行持知去處看取無
生路上人境忘心滅蓬壺住
　　　友人問長安
一回忍過一回閑境界臨時莫外干人惱自
家心不動筭來只此是長安
　　　答問長生
根塵盡處境幽清那裏人家没死生有客若
能行到此無名靈質太虚盈
　　　答人問煉汞鉛
水飛雲逗上泥丸形槁心灰性自然只此便
爲修煉術不須窮論汞和鉛
　　　贈楊福應
楊氏全家敬上眞朝昏香火極殷勤今生受
者前生積此世修完來世因
　　　贈李先生
絶欲忘情心自刳蓬萊咫尺是前途勸君好
把一來守悟徹元初一也無
　　　贈劉伯達二首
心之所化性難量達者須知了大常若是渾
身全放下浩然神氣滿穹蒼
一篇拙語寄彭城百計無如守浄清興即肆
吟青嶂裏倦時高卧白雲京
　　　贈楊去華
十年塵世訪眞賢惟遇弘農一老仙兩手頓
開名利鎖一身沾得水雲天
　　　贈魯彦通二首
俯視靈鼇戲黑波我來欲釣出迷河奈他不
肯吞香餌回首空歸赴大羅
名韁擺脫出塵才閑把絲綸上釣臺抛餌夜
闌魚不食相邀風月洞中來
　　　贈蘇先生
區區南北走紅塵笑殺長安路上人把似種
冤靈府内爭如吟笑樂天眞
　　　與杜秀才二首
虚心照破人間事實腹包含造化方應物眼
前清浄界自然肘後有靈章
天地中間任意遊逍遥落魄度春秋雖然未
得長生趣境滅心忘死不憂
　　　寄王鷓舉
太原苗裔志精專方寸無塵情命全廣度愚
迷離世網驂隨同禮祖師前
　　　寄魯彦通
着手掣開恩愛鎖翻身跳下是非臺亂山深
處煙霞客竚聽松關扣便開
　　　魯彦通有出家之意無决烈之心二
　　　首
丹田神水已枯乾鬢秃牙稀眼病殘來到寶
山空手去前程咫尺受艱難
日久年深識汝心口談玄理性貪淫淫情抛
却探玄理方許隨余住翠岑
　　　贈傅先生
得失榮枯事盡諳歸來寄跡聚陽庵先生物
外應難老常與迷人作指南
　　　贈在家學道二首
幼稚修仙出俗籠猶然不悟本元容在家言
了希夷理笑殺龐公與許公
在欲難通出世機居塵不許慕希夷若憑口
說成因果畫餅充齋怎濟饑
　　　贈銀郭
進火不離爐竈邊丹成服却悟重玄請君乞
取玄中妙不動鈐鎚誠自然
　　　友人見訪
世態紛華總不堪韜光晦迹卧煙嵐不因知
友來相訪更有何人到此庵
　　　訪友人
緑水青山作近鄰清風眀月可相親饑餐飯
罷無餘事閑步松巖謁故人
　　　友人以詩覓丹藥索和其韻
休教一物到心間觸處無情覺性安牢固自
家身内寶不須他處覓神丹
　　　別友人
茆庵水遶竹籬邊仙友同居講妙玄别後何
年相會遇駕雲朝禮祖師前
　　　李先生索賦二首
莫問修行事若何羣魔戰退罷干戈天宫咫
尺非遥遠方寸無塵即大羅
君還欲慕出塵才念斷人間絶往來象外家
風休遠覓分明方寸有瑶臺
　　　贈人壽日
不用莊椿壽贈賢聊將拙語對君傳殷勤牢
固精神氣自得壺中日月延
　　　劉節使壽
含淳抱樸人皆望政事文章世共傳君壽不
須山野祝壺中日月自綿綿
　　　吊傅先生
身在玄門三十年無心跳出五行邊而令擎
下皮囊去却返從來象外天
　　　宋老羽化
勘破般般業漸消忘機兀兀氣神調早年了
却長生事免向人間受寂寥
　　　次魯彦通韻二首
割斷從前名利韁靈光發泄滿寥陽方知物
外家風好不復神魂夢在鄉
敲開利鎖脫塵韁雲水參師遇正陽洞府仙
人爲伴侣已知别却死生鄉
　　　次讓庵主韻二首
自心有病自心看行住相隨坐卧閑千種愛
縁都割斷輪迴免却在人間
録水青山不厭看此身渾似白雲閑閑中更
有些兒事恍惚神遊閬苑間
　　　次孫先生韻
茆庵水遶竹籬邊仙友同居講妙玄猿馬見
前牢固鎖自然肘後有靈篇

西雲集卷中
西雲集卷下同八
　　　　洞眀子撰
　　　次高教授韻
清浄始知塵外境無爲方免死生催人間萬
事都抛却笑指雲山歸去來
　　　太平劉大師索和其韻九首
勸君日夜細思量絶盡諸縁没禍殃斡轉玄
關離世網同歸蓬島禮重陽
修行别没妙和玄守一忘形絶愛縁對境無
心眞了了倒騎白鹿上瑶天
萬里無雲萬里夭心休不論妙和玄靈臺澄
徹眞空體應物猶如寶鑑懸
白雲斷處見青天黑霧收時性月圓此理若
人還會得虚無妙體自周全
天道盈虚日月旋人心無垢亦如然醍醐半
飲昇宵漢玉韻聲喧慶大年
浮囂捨盡道窮研物我俱忘始悟玄撒手長
空清浄體光輝直過斗牛邊
圖榮畢竟終防辱謀假情知却喪眞此箇機
關還會得了無縈繫度殘春
晝夜磨刀學解牛朝昏齊物慕眞修眼前黑
霧俱收盡肘後金精自運流
不在毫端與舌端只憑眞實行功圓十年行
到無心處一段靈明屬自然
　　　次元宣差韻二首
能除假事曰傷眞眞假俱除境不侵道骨煉
成簫瑟奏流霞慶飲醉瓊林
陰陽擣碎安爐裏進火輕輕滚更煎大忌是
非財色染服之箇箇定延年
　　　次高教授韻
仙風悟徹浄功成垢面從人不眼輕心地盡
除無别物窮神惟有道資生
　　　次李參議韻四首
吾齋瓊液滿壺杯盈眼碧桃花正開特下山
堂邀勝友柰何不果獨歸來
雲州勝槩追尋遍金閣山中景最多流水一
溪清浩蕩危峰四面碧嵯峨
幼稚離家遠世塵煙霞堆裏樂天眞雖然未
得神仙去且與青山作主人
歸隱林泉考太玄收心不放馬猿顛紛紛俗
事渾無著浩浩神光滿洞天
　　　次傅先生韻四首
浮世功名絶意研退藏高枕卧雲煙無邊閑
境都歸我明月清風不用錢
覺來懶把利名攀雲水生涯自在閑體性湛
然歸洞府頓然無慮到人間
事事諳來總不成退藏高卧白雲京三光慧
照羣魔散一念無生出五行
有心即究無心體無事爲玄有是非但願此
言人早省歸來下手亦遲遲
　　　重陽
霜落吴江楓葉香籬邊滿意菊花黄幾時得
見淵明老共對西風笑一場
　　　中秋
更深雲退倍風清皎潔蟾光分外明有意醉
吟同衆賞飛仙邀去翫神京
　　　重九二首
三徑黄花艷夕陽滿林紅葉醉秋霜掛冠歸
去平生樂不羨參軍落帽狂
好是重陽逍息近飄飄紅葉弄西風西風紅
葉無人悟悟者還通造化功
　　　春雨
童子傳宣下玉京蛟龍出海駕雲行乾坤便
降清凉雨滋長黄芽滿地生
　　　喜雨
久旱民荒禱聖祇蛟龍出海駕雲霓甘膏大
降農夫興頂笠披簑帶雨犁
　　　聞杜鵑
金閣山前杜宇啼一聲聲道不如歸遊人誰
識眞歸趣始悟寰中達者稀
　　　壬子歲居雲州樂全庵夏至後五日
　　　急雪滿空離地丈餘化而成雨二首
半隨煙靄半隨風天上飛來地上融如似雲
溪閑道士養成元氣滿虚中
暑氣醺人午睡濃覺來六出滿空凝陰陽造
化知顛倒一片靈臺冷似冰
　　　寒江獨釣
一片煙蓑一葉舟爭如袖手去來休情知月
白風清夜那箇魚兒肯上鈎
　　　酴醿
一架酴醾花正開幽人無語自徘徊昔年春
去方歸去今歲春來又復來
　　　白雲仙人招隱
大隱不須巖下去城居亦可慕眞修和光混
俗還知否形槁心灰性自由
　　　愚齋
二儀靉昧難分處一氣洪濛未判時回也不
違參也魯此情惟有聖人知
　　　題紙扇
咫尺仙鄉路不長靈臺無垢悟眞常三焦暑
氣穿腸熱一舉清風透骨凉
　　　題龍門九龍觀
龍門晝夜水潺潺霧鎖煙籠没淺山碧洞深
藏無限景孰知蓬島在人間
　　　題臨潼華清宫
陰去陽還體自然雲山深隱洞中天經今幾
度桑田變鼎内丹砂依舊煎
　　　題聚陽山眀眞觀
明眞觀後聚陽山翠聳羣峰碧漢間内隱許
多無事客白雲堆裏自由閑
　　　丁巳秋日過縉邊
夢裏歸心到廣寒覺來依舊客塵寰西風一
夜掀簾急吹綻黄花滿曲欄
　　　至元癸酉同奉御史公奉旨降香嶽
　　　瀆過濟南
驛馬駸駸出帝京水光山色動吟情山源水
谷無窮處絶慮忘思却自眀
　　　泰山二首
石磴初登怯路難漸昇雲表覺心安天風披
拂來何遠身世渾疑到廣寒
三月中旬謁泰山山行爽氣逼人寒爲觀日
出峰頭立俯瞰塵寰眼界寬
　　　天壇
飄飄風袖謁仙壇壇上無人獨往還玉夜滿
斟時自飲笙簧誰奏碧霄間
　　　投龍簡二首
皇都别後到天壇壇上焚香祝萬安喜遇仙
燈昭瑞應不防良夜倚欄看
親承君命下丹墀度水穿林入翠微王母洞
投龍簡日翩翩鶴伴彩雲飛
　　　同引進崔公叔文過洞庭湖
水澄風細瑞煙清敬爇名香禱聖眀拙句偶
成聊遣興洞庭書壁記曾行
　　　題祝融峯
世務人情不足看歸來晦跡掩松關孤高絶
頂無人到獨駕蒼龍任往還
　　　題居庸關二首
半年幾過居庸關誰信閑人却不閑白髮垂
垂成底事青山依舊水潺潺
松風啼鳥送人歸小雨初晴路不泥說與居
庸關上客長春指日到無疑
　　　龍門
秋來兩度過龍門頂踵無非荷聖恩足躡黄
雲歸故國手提滄海上崑崙
　　　蓬山
人間别後到蓬山從此人間更不還茆舍竹
籬青嶂底悠然相對白雲閑
　　　過輝州
竹杖芒鞋短布裘飄蓬雲水過輝州催詩風
雨無佳句貪看蛟龍戲碧流
　　　濟源投簡
琳宫醮罷承天語龍簡賫來水府投符瑞暮
冬和氣盛靈龜蕩漾戲清流
　　　投簡
敬持龍簡出皇州濟瀆嵩巖兩處投天爲聖
眀恢壽域青山無盡水長流
　　　嵩山次引進崔叔文韻
使星羽客喜同遊和氣溶溶瑞氣浮無限好
山迎馬首一峰還秀一峰幽
　　　九月宿秋陽觀值雨
雨過黄花分外香風吹紅葉送秋忙山禽不
語情尤遠野草無名理更長
　　　華嶽
恰睡泉聲唤覺人風前月下訪天眞騰身直
上南峰頂返照迴光看北辰
　　　過井陘二首
策馬凌晨過井陘崎嶇長路動吟情此行若
被雞聲管屢破遊仙夢不成
衮衮寒雲馬足生馬頭迎翠亂山横雲山好
景無佳句貪聽猿啼虎嘯聲
　　　題隱泉
山勢迴環枕涌泉洞門高啓出雲煙挽回世
態紛華境占得人間一洞天
　　　自述
渴飲醍醐天地髓饑餐餚饌虎龍肌這些受
用閑人事不是閑人未易知
　　　余疇昔甚愛河中永樂純陽宫之西
　　　地勢極佳嘗擬改葬先師披雲眞人
　　　未决忽一日靜中見先師過門急從
　　　之已失所在遂得一絶云
不覺不知可便歸明明白白也宜時兩端事
理從君用遠近無爲無不爲
　　　答人問修行二首
略將管見對君陳師授玄言悟本眞雖是未
能全了達無心再作養蒙人
心生種種塵縁起意滅頭頭合聖機若是人
能知此理不移一步到瑶池
　　　長春宫方壺述懷二首
曲欄幽圃景非常松檜森森下夕陽瓊液釀
來和月飲玉簪風送滿庭香
擬將滄海爲佳釀旋解葫瓢作巨杯尊老敬
邀連夜飲松風竹月喜相陪
　　　蓬山上庵四首
十載山居遠世情年來似覺夢魂輕夜深無
寐欣然坐明月滿堂風更清
三面危峰列翠屏巖深樹老瑞雲横我來意
欲忘歸計爭奈功虧行未成
院内黄花四季開雲山水竹遶樓臺休言好
景無人到風月不邀時自來
倚山臨水建茆齋門對青松影裏開咫尺洞
天人不到白雲幽鳥去還來
　　　題中嶽嵩山
翠屏玉柱與金壺歷遍諸峯總不如芝草蕙
蘭香滿院水光山色遶茅廬
　　　孝子
忠順堅持忘世態居喪謹守棄浮華人間孝
子知多少似此精誠肖幾家
　　　題峰山蕪臺見一亭二首
蕪臺見一臨清溪錦樹屏山四面圍一段煙
霞人跡靜携笻獨步看雲飛
黄精蒼术爲佳釀瓦鉢磁甌代玉杯特下蕪
臺邀故友柰何不果獨歸來
　　　示衆
南北東西總一天其中理趣得眞傳萬機不
向心頭掛一段靈明屬自然
　　　至元癸巳夏四月祕書監丞張君玉
　　　被旨論山野作祠事以老拙危病不
　　　果故作是詩以謝
喜遇知音話本因門風敢不盡心陳自慚濟
世無才略只與青山作主人
　　　題白雲庵
重陽佳節人爭賞蔾杖長拖與衆遊仙舘問
云居甚處白雲庵近白雲樓
　　　歸金閣山舊隱
老來林下度殘年憶得先人詩一聯寬著吉
心消白日靜開道眼看青天
　　　贈瓦匠
青白玎璫四角平依長闊厚兩無爭如生破
壞歸元主故作荒詩爲准憑
　　　遺世二首
萬事從令總不干十年瀟灑隱林巒三千功
滿朝元去半夜騎龍到廣寒
和氣周流正性開煉神合道出塵埃騰空撒
手乘風去回首人間不再來
西雲集卷下















