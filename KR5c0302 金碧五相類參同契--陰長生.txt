#+TITLE: 金碧五相類參同契--陰長生
#+DATE: 2016-06-11 12:27:10
#+SOURCE: github.com/kanripo/KR5c0302 master da0dcac2                
金碧五相類參同契序似五
　　　　陰長生譔
參者離也同者通也契者合也八十一章儻
有學人欲傳於妙道修具之門户先聖所傳
天地陰陽造化玄妙之機須化得三人同心
志慕意性契合别無差互然後乃掛十方繒
綵之衣靜身除亂思弟子掃五方之地可以
方丈晝壇三層之中安香爐虚心焚香祝告
三清四面卓刀八方懸鏡學人稱弟子手捧
千兩黄金跪膝乃發弘願盟說誓言方可傳
之仙經奧理存心志慕修養鉛汞龍虎之機
但窮此門必達天仙之徑路若逢賊盜薄徒
浮游亂想之輩不可傳之
　此是仙機不可泄漏不擇人傳沈於永劫
　如遇好士孝父母重神明重天地重賢人
　信好事忘人方與度之亂傳者七祖受殃
　夫大道是天地之機陰陽之祖造化之本




金白王碧五目相類參同契卷上
　　　　陰長生註
　　　叙說章第一
昔說魏君參同契
　參者離也同者通也與諸君子書丹經並
　此相通其機奥識認根元契者上合天仙
　之訣下合陰陽造化變轉謂之上契合也
其中真話長生埋
　其經解仙機明恍恍惚惚冥冥杳杳五行
　眞正之奥旨謂之曰眞話長生之理也
陰陽造化本根元
　陰陽者從黑生白是水之數一水之生金
　數之三水者謂之離生於坤坤爲地地爲
　陰陰爲女女爲母母從坤生其炁是謂坤
　也金在於西北屬乾爲天爲陽爲男爲父
　生於坎此是陰陽造化本根源故經云離
　宮有象藏真水坎尸含華隱正金及以乾
　生三男坤生三女通變爲八遞相生養共
　成八八之數爻象化而爲陰陽之大小數
　是足也
莫問他人但問己
　凡以學道修眞並不離其身悟之仙聖其
　義玄以成眞是謂問己夫以學人不曉丹
　經子書多生迷亂不問自己却於外覓求
　真何日得達天經興道殊絶更求五金八
　石却燒煉大藥那能燒煉得成就也
朱砂黑錫與雄黄罏内燒煉成二炁
　朱砂者非世上朱砂水銀非世人水銀黑
　錫者是磺中燒出之類是其眞鉛鉛中自
　有燒煉自有白銀聖人將朱砂黑錫入在
　鑪鼎之中用雄黃相制乃燒成二炁丹雄
　黃者非世間雄黃其藥出在武都山水化
　之中得此雄黃方可燒得大藥成就說朱
　砂者是南宫而産在丙丁之中黑錫者是
　北方而生在於壬癸之中雄黃者是中宫
　而長在戊己之内將此三件藥都在鼎中
　燒成二炁丹方乃成遂乃多生變化仙經
　云藥藥元無藥鼎鼎元無鼎爲復四象成
　爲復五行作藥及鼎不離於身莫向外求
　若向外求去仙遠也
變轉白雪與黄芽芽下種之時須審意
　朱砂黑錫煅煉用雄黃制之丹名二炁丹
　丹用文武火燒先變爲白雪其藥在鼎中
　如鵝毛又如雪片顔色半紅白返被雄黄
　相制變成黃芽似田中下種得炁而生芽
　芽雄黃爲土土能生萬物萬物死歸土者
　是五數返爲一萬事畢也
任從改换河車體七返還因翻既濟
　見其寅是其木認真中謂之金金能伐木
　爲之返在藏是肺與肝在外爲東西金者
　精木者津精津相成合爲丹砂精從離宮
　下而産津從坎宮上而生離坎二宫是爲
　水火既濟鼎河車者是北方正炁也轉入
　東宮甲地甲乙作金華是坎位轉於震位
九轉結成紫金砂點化金銀富我家
　鉛汞與雄黃相合燒成大藥返兒乾坤陽
　重一百九十二銖共計重三百八十四銖
　爲一斤之數是金重八兩銀重八兩爲還
　丹號曰紫金砂陽爻一百九十二銖陰爻
　一百九十二銖共重三百八十四銖謂之
　遣丹大藥自然而燒就人得此丹是以金
　銀七寶遍滿我家鳥餐成鳳蛇餌爲龍人
　得食之長生不死在世遊行號曰地仙後
　八百行滿爲神仙也
　　　識藥根苗章第二
學道先須辨其藥見苗方認根橐籥
　若人修身養命須知損益辨藥根苗黑白
　分明光潤鮮靜橐籥者謂之根蔕左爲橐
　右爲籥在人丹田之下有一橐内盛日月
　之根日夜輪轉四時週匝煉於三田此是
　三魂之要大藥金丹之源謂之茯苓安魂
　人參定魄非是凡間之草茯苓外黑内白
　人参外赤黃裏青白此是見藥之苗根也
　修養要識真根苗乃妙也
取採要用二八真藥中自有真酥酪
　取採二八者謂之卯酉又十六之數謂之
　金木相剋上用於卯卯者是龍龍爲血下
　用於酉酉者是虎虎爲髓髓血相和謂之
　酥酪也酥酪者爲日月精魂學人得此物
　長生久視不死爲神仙度上南宫是日月
　生坎萬方成水火本基鉛汞之類是也
文武火者四時功
　閉息納炁九一之數相制者是上採木火
　之津下是金水之精居入於中宫用土而
　合成大藥
慢搗功數無差錯
　慢搗者是功程之數閉息納炁心暗數之
　每至九息一咽可以從九而常添至其百
　息日月用導引運動要採之是爲陰陽之
　造化日精月華之炁金精玉精九一而採
　之慢搗功數却行三一謂之文武火息者
　火也又曰爲真土也
和合須藉玉液漿燒就丹砂光錯落
　玉液者華池之水又曰瓊漿亦名天酒凡
　以採取到藥制修用功慢搗後得玉液和
　之此是津精相投和合乃爲丹砂閉息存
　縮抽吸得土相合息炁爲火方乃燒之丹
　砂結成藥體自有神光容顔悅盛返老還
　童體健身輕行如奔馬力與常倍耳聰目
　明功滿德就足下紫霧籠身所在之處有
　三魂七魄五藏六腑神六丁六甲土地常
　隨定邪魔魍魎見之遠避不敢來侵近也
鳥餐成鳳蛇餌龍金液還丹鉛汞作
　金液還丹結成朱雀自現爲鳯通者自然
　化爲賸蛇爲龍通適意之處遂乘雲龍而
　得跨鳳若有修道之人但須忘煉鉛汞造
　化改變無窮金丹結就火不能燒水不能
　溺且作地仙無障礙也
　　　　用功章第三
用功冬夏及春秋
　四時者是立春立夏立秋立冬此爲四時
　春七十二日夏七十二日秋七十二日冬
　七十二日是木火金水四象爲之四孟頭
　寅申爲金木是相刑相生金木體共三百
　八十八年之數少用四孟時冬用四五日
　是一百九十年爲大數功小者日用四時
　亦是一百九十數也計陰陽造化大小數
　是神明不測之功也
已亥爲還八卦頭
　巳者火也謂之四月純陽之體卦應於乾
　是天亥者水也謂之十月是純陰之體卦
　應於坤是地天地相合六陰六陽俱備從
　子至巳半年之數初起地雷復卦爲頭六
　陽爻數足從午至亥半年之數起天風遘
　卦爲頭六陰爻數足金丹大藥見其九還
　是謂水火既濟水火相剋而制之根元得
　正體大藥成也
日會甲庚與壬丙相尅相包四象求
　甲爲木位在東北月至二十八日此地而
　喪朋謂陽生陰滅庚爲金位在西南月至
　三日生於庚地此地而得朋謂陰生陽滅
　壬爲水水是陽生於日魂丙爲火是陰生
　於月魄月魄者金之炁是陽中陰日魂者
　是木之炁是陰中陽故陰陽造化生在坎
　離謂之相剋相包互相包藏之類壬生甲
　丙生庚此是四象求得入宫鼎金丹大藥
　方變成故經云木主青龍金作白虎日爲
　朱雀月爲玄武四象交㑹入於中宫長生
　不離於戊已土金木水火以成塵不知先
　得誰爲主世人不曉聖人言自用胸襟不
　師古更將錯路指迷人不覺身殂爲灰土
　勸人煉藥須真虎陽得陰兮自并互功成
　只藉九重城餌之千日身騰舉此爲之四
　象求壬丙甲庚是真金木水土火是的也
水火翻易具鼎器河車運轉戊己留
　四象生於戊已戊己者爲尊四象得戊已
　而成若無戊己四象不成五行無主戊是
　土已是糞糞土而相合爲一德經曰天得
　一者清地得一者寧藥得一者成人得一
　者靈土爲萬物主萬物得土而生土生萬
　物萬物因土而死歸土也所謂金木水火
　來入中宫方歸鼎器鼎器者是丹藥體中
　髓也
青龍白虎生南北禽制相伏鼎中遊
　青龍生坎户白虎産南宫青龍木之主爲
　鉛從北方壬中而生白虎金之主爲汞從
　南方丙丁而産汞生朱砂中外赤應陽内
　生水銀是陰鉛産於石中内外黑應陰煉
　岀白銀陰鉛者津也名曰玉液又曰華池
　水汞者精也名曰曾青又曰法水二物本
　一體至中元朝赤帝分配歸於上下上者
　鉛是陽下者汞是陰陰陽相合得黃婆方
　成大藥此是龍虎鼎中遊也金公自覓黃
　婆問要與玉女會綢繆金公名曰嬰兒玉
　女者名曰汞也鉛汞相合入中宫鼎内鼎
　者黃婆也謂之丹田名土從一生五五合
　於一謂之六十二合數也是日精月華日
　魂月魄銀表金裏之體也
　　　鉛汞章第四
鉛汞並生時本體
　鉛汞並是下元命門之根爲橐籥中所産
　生於腎左腎主壬右腎主癸腎之二炁合
　爲一體是鉛汞本一體一象鉛一象汞上
　下飛分南北離宫坎户配相隨上下翻變
　與鉛汞汞者陽爲木亦名嬰兒又曰日魂
　又曰日精鉛者陰爲金亦名姹女故經云
　坎男離女爲夫婦水火爲大藥此者真男
　眞女真水真火真鉛眞汞要妙神用也矣
金銀便是真宗的上下翻作兩般名
　金銀者是陰陽之正炁謂之上下兩弦每
　月初三日月現於庚二十八日現於甲八
　日與二十三日各現於離宫位又曰顯陰
　陽變轉造化成形前十五日而圓後十五
　日而缺此謂二八之基陰陽數爻俱備餘
　日並有增虧盈昃謂之子午日分陰陽之
　足數經云日月魂魄因生坎離是金木之
　炁水火而成感胞胎養還丹以變色動容
　成爲四神丹四轉之藥也
陰陽翻變轉九域坎户離宫顯變通
　採陰陽之正炁存精津而成要用七八之
　數可用寅申巳亥四時下火煆燒鉛無飛
　汞不走但中宫鼎内安排可變成白馬牙
　然用刀圭自然玉液號黃芽丹砂得成七
　返用寅爲頭卦應地天泰三陰三陽交薳
　謂之内應其肝外象於木寅爲四孟謂其
　長震是其中可用寅無用卯申者卦應天
　地否謂之陰陽否極泰來泰極否至交泰
　隨時三陽三陰返覆而生内應其肺外應
　其西方金西位申爲金亦屬於孟兌是仲
　可用申而毋令用酉龍不伏虎自走寅申
　爲七返靈砂三變轉還爲之九域者變轉
　之門從黑生白黃赤緋緑碧紅紫變轉九
　色謂之九遣號爲九域從心腎翻成謂曰
　離宫坎户屬陰腎是陽故曰陰陽翻變是
　也
日月魂魄仙人惜會煉三田依寶珍刀圭自
要仙人喫
　日魂月魄是精與炁往來於三宫是陰陽
　之真炁仙人惜此是人根柢以故惜也會
　煉三田者是炁往來於三宫之内煉三尸
　而自亡滅却遣丹而作紫金方圓徑寸可
　重一斤謂陰陽正炁結成真金謂之眞刀
　圭者是中鼎器謂之刀圭也亦曰黃芽有
　香味若菊花而黃色眞人地仙俱所好喫
　用故曰刀圭刀赤圭白
　　　日魂月魄章第五
日魂月魄出坎離
　日月魂魄陰陽之炁結日魂木炁從坎户
　而上應其鉛爲之玉液在華蓋之上在竅
　中所出日魂月魄從三宫而産是炁下應
　其汞爲之金津四時上下來住交感不離
　三田下歸下丹田尾閭穴有三穴從右穴
　而上行變爲流珠上入泥丸炁於骨髓化
　爲金骨髓變爲流珠也甲會庚時神機變
　也
還丹壬丙入希夷
　丙是火壬是水水爲既濟鼎中大藥已成
　故曰希夷希夷者謂之五行之根從土而
　生化通九轉亦從土結謂曰遣丹甲是木
　庚是金金木相刑乃成真土金木者藥之
　本也人之悟也悟其聖理勤行修於鉛汞
　自合神機
復爻遘體是兩機
　(原缺)
金碧五相類参同契卷上





金碧五相類參同契卷中似六
　　　　陰長生註
　　　金津玉液章第七
金津生坎户玉液產離宫
　金津者是精從坎宫子位而生坎者腎也
　玉液者是津從離宫午位而所産離者心
　也精津合歸中宫乃成金丹大藥謂之曰
　鉛汞二真也
兩般俱是一分配爲二儀
　鉛爲津汞爲精並因炁而成此至離宫而
　分配上下謂之陰陽造化本一物而分二
　體却以相合用炁而煉成金丹大藥結就
　五穀自除三尸自亡人乃長生延年百萬
　劫爲天仙永不墮於凡世間也
但於恍惚覓沓冥自有形
　恍恍惚惚其中有物是爲虚中有實日中
　炁是杳杳冥冥其中有精是月中炁是陽
　精與陰交合爲大藥有藥自有神神者息
　也一爲水二爲火火能生土土者生神亦
　曰一體陽精一體曰陰精
空中有實相無中道自成
　道自成者謂之炁炁化爲津津化爲血血
　補於精精者神也神存體健若要存神但
　養炁道自得成若養炁不得存神之理故
　經云純陰不成道純陽不成丹一陰一陽
　是謂道修養之成也
本因造化體陰陽變通榮
　炁者爲陽精者爲陰謂陰陽相感爲正炁
　正炁者是人之根柢也正炁散而神不聚
　正炁聚而神自清方可得長生神炁爲命
　是金木之宗爲之造化方能變通榮其身
　悅其澤自得昌盛返老還童是以此法成
　真神仙也
九還并七返乾坤是功程
　七返者寅至申謂之七返三陽三陰六數
　可象半年謂之正六也申至寅謂三陰三
　陽亦是六數可象半年謂曰七正也故爲
　返是謂交夾脊而上至腦户却下玉泉謂
　之七返九還者陽六陰之數從已至亥亥
　却至巳用而行從尾閭穴返入金骨鏁中
　道而上入泥丸從泥丸而度重樓十二環
　中朝赤帝君流行下丹田朝黃元君後入
　金堂收入寶缾藏一名神丹二名寶龜三
　名赫赤金丹四名三昩真火是功程之數
　爲九轉現其九色之光九還也
　　　神水曾青章第八
神水曾青分兩名上下通流各别行
　神水者是津在於口中舌下所在從左腎
　而逆上穿離宫過多爲華池之漿故歌云
　神水華池世所希留傳不許世人知曾青
　者精在於橐籥所生從右腎而行逆上離
　宫却下出於玉泉又歌曰曾青有路入希
　夷留蹤只許志人知因一物分其二形謂
　之津精上下别行各道悟其津精之理便
　是鉛汞龍虎之情達恍惚得遂杳冥也
神水本從丙丁出曽青生在壬癸情
　丙者南方生於巳屬陽丁者南方生於未
　屬陰夾其離離謂兩頭是陽中心是陰所
　生神水一名玉液二名鉛三名龍四名嬰
　兒五名金公六名太陽酥曾青生在壬癸
　壬生北方生於亥屬陽癸在北方生於丑
　屬陰夾其坎坎兩頭是陰中心是陽所生
　曾青一名金液二名汞三名虎四名姹女
　五名玉質六名法水此是陰陽造化壬癸
　通變故要識也
有人自悟仙經埋便見還丹大藥成
　凡有修養道人自悟參同之理金丹大藥
　自然成須臾傳之口訣故經有歌云所言
　金木水火土留身保命是龍虎學人不認
　五行精强認他人爲父母木主炁兮金作
　虎肉象土兮血爲水不死之道在離宫會
　得五行真有主還丹須是水銀珠玉質那
　堪爲伴侣但悟此言達神仙必與高尊爲
　朋侣
須向中宫尋鼎器八門相應計功程
　中宫鼎器是黃元君也八門者休生傷杜
　景死驚開謂之八門是日用八卦之應起
　在八留中宫使若運用功程下工夫也
但用水火成既濟南宫仙簿注添名
　水火者津精炁息是也上有水下有火其
　丹鍊之而成不令差錯息數可至千日爲
　神仙上方南宫列名簿於修學道人名姓
　注矣
　　　日精月華章第九
日精與月華相合鍊成砂
　日精者木之炁月華者金之炁木謂之陽
　金謂之陰相合著方成濟命丹砂也
知白守其黑名曰是河車
　陰者黑陽以白從陰而所産陽謂之鉛鉛
　者黑錫用火而鍊之内有白銀自現故曰
　知白守黑黑水數一白者金二之數也得
　一方生二謂之陰陽爲日精月華名曰河
　車故經云北方正炁號河車東方甲乙成
　金華此之是也
運行中宫内丹田生黄芽
　但將日精月華日用四時而運轉入於中
　宫之内中宫者謂之鼎器也日精爲鉛名
　曰河車月華爲汞名曰金華金華者謂之
　鉛黃華也中宫鼎者謂之曰土也鉛汞見
　土乃生其芽謂之曰黃芽是也
穀炁消除盡自現美金華
　凡以修學之人悟其鉛汞下田真炁而生
　但自閉息存神養炁息閉千數五穀死炁
　自除人乃不飢不渴息住神存真炁而日
　日自生學人自然身輕體健力與常人加
　倍行如雲奔雨驟飢餐元和之炁渴飲玉
　液之漿華池之内常似菊華之香是天地
　之真和氣美金華也
海中無穢質三蟲漸漸賒
　海者是人胃名曰水穀海其中盛於五穀
　之柤滓此名穢質凡修學人採鉛汞鍊可
　及千朝閉息養炁數至千息穀炁自然而
　除柤滓退盡三十日上蟲名彭居在丹田
　自以銷亡學人顔貌光澤返老遣童六十
　日中蟲彭質在丹田自以銷亡令人不飢
　不渴身輕體健肉潤肌香九十日下蟲彭
　矯在丹田自以消亡令人無疾返老還童
　三蟲死身作地行之仙頂中鶴舞足下生
　雲號曰真人三陽真神助也
形超於金骨將身伴浮查
　凡修道人之志練鉛汞日用四時運轉三
　宫可及百日金丹而成閉息養炁如數至
　萬换骨成金骨形超如冰肌香肉膩入水
　不濡匿火不焚自入五假之中要去而乘
　空便往意到去處足霧而至矣謂伴浮查
　浮查者五假之仙是也
　　　大小數章第十
從一至十分配年月經從一至百從百至千
從千至萬萬生億億乃成兆兆轉至垓增之
大小數小者一日十二時六時爲陽乃從子
至已也六時爲陰乃從午至亥也一日一夜
此名子午法子前是生炁午後是死炁不在
行之子後午前是名生炁可以用功故歌曰
子後午前須志鍊隨意出隨意入子細思量
是寶物
　子後午前是運用玉液金精成仙藥之名
　陽大陰小之數也
卯酉開鑪浴參銖分兩停
　九九卯酉二時與二八日不得行功住火
　只以沐浴寅申巳亥下火每時用火一銖
　三參七忽七絲七杪不令火急須是慢慢
　加火之數火者是閉息養炁在神之數也
　但從九而添以漸加之至萬數金丹乃自
　然燒就見其嬰兒名曰十月懐胎子母分
　丹之成也
銀表金作裏神室合子形
　銀表者是鉛金裏者是汞鉛爲陽汞爲陰
　陽爲表陰爲裏龍伏虎津裏精謂之日魂
　月魄日精月華嬰兒姹女玉夜金津故曰
　六陽爻六陰爻也相制名曰神室陰陽炁
　相結形如雞卵謂之合子形黃白也
安在中宫鼎方用八卦行
　中宫者丹田也名曰鼎器陰陽二炁採鍊
　入中宫得土方可相合制爲一也青黄白
　是其丹謂之命也卦體者是功程之候亦
　是陰陽斤兩卦象爻數是陰精陽精合成
　也
　　　說卦體章第十一
乾生於坎是金精
　乾者天也屬金位應西北十五日回照庚
　方申一水合青炁也
坎產艮時山石名
　坎生水謂陰中有陽從金而生坎十五日
　黑月白精水産於艮卦名山石也在位東
　北謂之曰生二十八日下弦之體木水山
　石中産震者木也卦名雷應之卯位爲有
　百刻二十分四十杪亦有七十二度象一
　年十月之數謂十年者故謂之小也大者
　是十二月也六箇月爲陽者是十一月至
　四月從子至巳也六箇月爲陰者是五月
　至十月從午至亥也此是一年十二箇月
　之數故謂之大也此者是一年之月數之
　程是實數月也
日時運爲數但度陰陽情
　日者與時同光凡修學養性練命可用四
　時四時四孟也立春立夏立秋立冬謂之
　四時四孟者正月孟春四月孟夏七月孟
　秋十月孟冬此爲四季之首時用寅申已
　亥此謂曰七返九還寅爲木巳爲火申爲
　金亥爲水此是四象納於中宫爲之五行
　故謂曰九還寅爲金巳爲水申爲木亥爲
　火納於中宫翻配坎離故日七返故經云
　離宫有象藏真水坎户含花隱正金此謂
　之九還七返是陰陽之情凡修養悟此理
　是真正妙道無礙也
六合與衝破神機互包成
　子丑寅亥巳申午未戌卯酉辰此爲六合
　也子午卯酉巳亥寅申辰戌此爲衝破六
　合俱運轉衝破用行功此是神機互包成
　象也大若因此是陰陽情理但依此必無
　差互也
大時功九載小則百日名
　此句以在前句解大則功其九年二十七
　小名方三大功畢小者百日閉息功程立
　可金丹而成勝於九載之功此謂九載百
　日之名數九載者難成百日立而成也
寅申并己亥子午轉金精
　寅申巳亥此謂四時日用功行子午名翻
　既濟以導引而般載從尾閭穴運行返上
　泥丸順轉歸於丹田中見真性金晶變轉
　成金丹令生二日之象是金之孫水之子
　從山而出謂之二陰一陽日月相望乃生
　爲風體木春中日魂又日月精名曰龍周
　易九之數也巽爲風體木而生巽者卦名
　曰風位應東南是以坎之女生之於木春
　能生萬物萌芽發和風而消凍謂之二陽
　一陰陽在上陰在下三日成華也
離爲朱雀藏於土
　離屬火謂陽中陰從震所産因風而成卦
　體謂朱砂中有水銀位應午地屬陰藏於
　土者謂有坤卦在西南六十日成紫精陰
　陽不測也
兌出坤宫自合情
　兌者位應西方於酉自坤所生令應八月
　謂之日月相望月以增自後乃虧爲二陰
　一陽陰在上陽在下九十日成紫金砂金
　砂者紫晶是亦精也
子後復爻爲初卦寅申交泰七返靈
　子者令應十一月日中應子時一陽初生
　在五陰之下行功程名曰地雷復卦五陰
　戰一陽謂之見龍在田返至寅爲地天泰
　卦謂交泰三陰三陽又返至申爲天地否
　卦亦爲交泰應其秋三陽三陰謂之七返
　爲否泰二卦相返之說也
午後遘位來相應已亥乾坤九還成
　午者令應五月日中應午時一陰初生五
　陽之下功程行之後名號天風遘五陽戰
　一陰謂之初六履霜堅冰至巳者月應四
　月日應巳時謂之乾卦之體六陽爻俱數
　備足陽重一百九十二銖亥者月應十月
　日應亥時謂之坤卦之體六陰爻俱數足
　陰重一百九十二銖陽者銀半斤陰者金
　半斤金銀相合共重三百八十四銖謂之
　一十六兩是一斤之數金丹大藥九轉薳
　丹之名曰九還應之九色其九色見弦望
　而自然成備也
艮投坤卦陽看盡運用陰陽九月程
　艮者山也位應東北一陽二陰坤者地也
　位應西南三陰艮投坤位卦名山地剥令
　應九月一陽戰五陰至十月建亥陰消陽
　盡已見其坤坤者見真土妙用之處謂之
　曰土也
兌入乾宫陰欲絶卦分節令九三經
　兌者正西酉位乾者西北之位兌卦名澤
　乾卦曰天兌與乾俱是金一陰戰五陽令
　應三月卦謂之澤天夬陰消欲絶至四月
　建已乾卦成此謂之九還也是金丹大藥
　成寶號名紫金砂是也
　　　弦望章第十二
上弦月初生庚位
　每月三日月出庚地謂之金精炁初生陰
　爻發重一十二銖是名月魄也
下弦月喪在甲地
　每月二十八日月喪在甲地早以大陽而
　現之月喪甲者木也木精炁初生陽爻發
　一十二陰陽之炁所合是名日魂也日月
　相合陰陽炁共重一兩計二十四銖是謂
　陰陽之數是鉛生於木木爲陽銀爲表爲
　夫汞生於金金爲裏爲婦合成四象金水
　八兩水火八兩共計十六兩大藥也
日月相望匕八時二八陰陽爻相備
　日月每至十五日一望日月相見而生謂
　前十五日日有盈月有虧後十五日月有
　盈而日有昃前十五日者是二月後十五
　日者是八月謂之六陰六陽相備是陰重
　一百九十二銖陽重一百九十二銖共重
　三百八十四銖計一斤之數謂月一十六
　兩也是月上弦金八兩下弦銀八兩銀表
　金裏也
月八與對二十三出没俱在離宫位
　月八與二十三日月出月没並在正南午
　地屬火卦應離謂兩頭是陽中心是陰按
　周書云離中虚謂火中有水每月八日與
　二十三日並生在離地月者是金之炁離
　中有真水與金是子母故現没在離宫也
陰陽分配金與銀大藥時見相契類
　陰者金也陽者銀也金是月銀是日謂日
　月契合銀爲表金爲裏汞將鉛而自住結
　成大藥者也
但存神息鍊金丹
　存神者是炁息者是血炁爲水血爲水息
　有五數爲上爲金爲水爲木爲火水是血
　血是髓髓是精精者便是神也人能存精
　是津津與精相合契類立養其命延得年
　益得壽丹田中有真炁者不久便是真人
　也
九轉終時换天地三尸除滅身得昌
　九轉者精津相合是謂鉛汞自成鉛者外
　白内黑汞者外赤裏白鍊成真鉛紅變成
　緋鉛轉色黃黃鉛緋紅青合變成紫金名
　曰金砂是其大藥運轉中宫九合歸一是
　曰金丹除五穀百日之中三蟲自滅乃得
　身昌形超金骨體透光明紺髪童顏與仙
　同位乃是真人自然不寒不熱不飢是也
三清自有天符至
　若人自識鉛汞煆煉得成金丹鎭在三宫
　日用八卦六時運轉天關不入地户不出
　此是無漏之田功成行滿三清仙曹貝姓
　簿内添名行滿八百寶遍三千上界遣朱
　衣童子自來迎取

金碧五相類参同契卷中









金碧五相類參同契卷下似七
　　　　陰長生註
　　　七寶章第十三
七寶本從一炁生神符白雪自甲庚
　七寳謂七返之炁名而自丹田之中真炁
　所生甲者木也庚者金也金木相刑寅至
　申而爲庚度甲返東而成返寅是甲之宗
　申是庚之祖甲謂之日精木之炁庚謂之
　月華金之炁金木相刑初爲神符白雪精
　津相合在鼎中如同雲母又如雪冰謂之
　曰神符白雪金液大還丹此是上品靈妙
　之丹也
丙壬交會變二炁
　丙者火也壬者水也丙屬心謂之離壬屬
　腎謂之坎水火相剋成既濟坎者鉛離汞
　坎鉛中鍊出白銀離汞返成朱兒朱兒與
　白鉛相合燒成二炁赤丹砂也
甲中馬牙似笋生
　將二炁丹砂運入丹田煆煉乃變爲白馬
　牙有似初嫩笋之芽又如草有白芽而生
　土號曰白馬牙也
金木相交歸於鼎水火相調入雄坑
　金者水也汞也爲陰木者火也鉛也爲陽
　金者精也木者津也四象調服運入中宫
　謂之曰鼎定息閉炁存神於中宫鼎内鼎
　者土也謂之曰雄坑其藥號四神又曰四
　轉靈丹是矣
五行成合能通變玉液丹砂七轉并
　五行者水木火金土是也其藥變爲黃芽
　次變爲玉液丹砂可七十二日爲七十二
　年之期是也
寅申用意勤火候但存白黑返金精
　寅者木申者金木爲陽是鉛汞相合寅時
　與申時巳時與亥時下功謂之曰煅鍊勤
　行火候運養金精必益年延命也
日月四時與八卦金丹大藥變童嬰
　日用者一日爲一年月用四時是寅申巳
　亥寅爲孟春亥爲孟冬申爲孟秋巳爲孟
　夏此是四時象一年之數八卦者乾坤離
　坎否泰復薳此是運用八卦一百二十日
　大藥成數者一千二百年三蟲自死穀炁
　消盡五藏真炁自成永絶諸味不飲不渴
　返老還童身輕耳明舉歩如飛行似雲奔
　雨驟力倍加常爲仙矣
　　　九轉章第十四
九轉靈丹號曰金仙經義奧理幽深要識身
中真大藥須藉陰陽二炁成
　謂之紫金丹砂仙經萬卷子書萬章盡言
　鉛汞學人不曉義理却將黑錫水銀用鼎
　器而燒不曾有達人悟其義理大藥不離
　人身中自有也是名紫金丹若餐一粒延
　年千載鬼神自怕凡修學人悟於鉛汞之
　理識認陰陽根祖煆煉成丹延年益算萬
　病皆除三蟲既滅神鬼見之自懼也
散爲流珠千萬顆聚時方始作真人
　鉛汞鍊就成珠亦呼舍利仙人曰流珠此
　是七寶聚時陰陽二炁合爲一粒是眞金
　方寸可重一斤計一十六兩陰重一百九
　十二錬銖陽重一百九十二銖爲金木木者
　汞金者鉛汞爲虎鉛爲龍龍虎相伏自成
　大藥真人鉛者是真炁真炁者謂曰嬰兒
　嬰兒自守寶藏矣
陰爻陽爻共和會造化機關自合神
　陰坤卦陽乾卦坤者地乾者天天炁降地
　炁騰乃以陰陽相感相合和用謂之曰造
　化是名神通又曰造化神通難測量也
　除三蟲章第十五
三蟲後來有姓名
　三蟲者三尸也上蟲姓彭名居在上丹田
　中蟲姓彭名質在中丹田下蟲姓彭名矯
　在下丹田在人身爲三魂亦名曰三尸
嗜酒食肉好鬥争貪財貪色好人夭
　上尸好食酒肉喜怒中尸好貪財好鬥下
　尸好色只好死不好生每至庚申日上界
　奏司命報其人惡不奏人善要人早亡待
　食人血髓故以學人先須除三蟲方免苦
　也所生於志妙道難學若遇志賢達士求
　取妙理修行若負志人天降罪也
除盡三蟲壽延齡穀炁絶時蟲自滅
　人要修養先守庚申除其三蟲方可煆煉
　精津合大藥鉛汞相制不飛而伏龍虎相
　降五臟真炁成下元生沖和之炁閉息至
　一百二十息日漸除於穀炁三十日上蟲
　自死六十日中蟲自死九十日下蟲自亡
　三蟲既亡人之延年益壽永不飢渴也
坦然無慮養金精
　人之絶除五穀不貪諸味金精自住不泄
　此是大藥之宗人性命之祖經云生者死
　之根死者生之根是也生死二根識者少
　矣
有生能死死能生鉛汞成丹活得人
　若離五行應不道未達玄旨卒難除是金
　精變大藥也金精者汞王液者鉛汞者金
　鉛者木木爲陽金爲陰是青與白到於丹
　田中者土土者黃謂曰青黃白是金丹大
　藥聚即方寸成紫金丹散時或流珠謂之
　珠寶三田日目鍊真行之九十日三蟲自
　死自絶五穀閉千息可於水下行之水不
　能溺也三宫之内自有日月鍊形體透明
　光永不思世事自鍊真精矣
　　　九域章第十六
名號九域須知訣變轉神炁盈髓血
　九域者是九運之鏡亦曰九轉之門户一
　名谷神二名乾關三名華池户四名飛門
　五名魂窗六名天户七名海漏八名希夷
　門九名日域謂之九域有九運之色並是
　從此門而入學人得口訣方乃閉息養炁
　閉息乃通遍於身也炁血相逐入於骨内
　自變成髓髓滿之時延年益壽長生不死
　也
添精補髓益筋皮夜化遍身白乳徹
　炁化爲血血變成精精而不泄補髓運入
　泥丸爲腦髓也使得人之肉潤肌白如玉
　光滑筋力與常人加於萬倍謂食之百日
　通行真炁遍通流白乳無其赤血名牓仙
　位住世長年作真人是曰地仙也
三蟲自滅道體昌具炁通流無休息
　三蟲既死身乃昌穀炁自除五藏盈真炁
　轉遍於身息以自住可閉至萬息入水不
　濡入火不能燒曰仙人矣
天關鏁兮地户閉中宫嬰兒翫日月
　天關鏁了者上下入諸味不得及穀炁息
　自閉住也地户牢者下無漏兩户俱閉中
　宫者丹田也名曰鼎器鉛汞運入鼎中是
　真炁名嬰兒翫日月者是陰陽之正炁也
百年鍊就一真人三清添名玉皇悅
　百年者是百日成也一日有十二時六時
　陽六時陰亦以寅申巳亥謂四孟謂之四
　時鍊就金丹名曰一真人功成上界爲除
　却三尸自有三清觀見此人有霞炁現仙
　簿添名謂之玉皇顔悅也
　　　嬰兒姹女章第十七
三宫之内嬰兒現
　三宫者三丹田也嬰兒者謂之三元正炁
　也亦名曰鉛又曰木之正炁號曰木精也
明堂前面有玉池
　明堂者橐籥也又曰精海謂之曰明堂亦
　名洞房是也
黄婆打合婚姹女
　姹女者是名汞又名金之炁謂之月華黃
　婆者土名號鼎是中宫之炁鉛汞見土方
　乃合爲一處二一歸鼎合和成丹矣
同於地内不分離
　嬰兒爲鉛姹女爲汞鉛汞相合鉛表金裏
　謂之真陽真陰被中宫鼎内合歸於一處
　此是不分離爲其大藥之宗祖也
朝暮翫看日月珠夜夜相伴入翠幃
　朝者白日也暮者夜也翫看者精聚謂結
　成珠也名曰流珠曰月者金木之正炁於
　丹田之内别有日月日者陽之炁月者陰
　之炁謂之日月魂魄也夜夜伴入翠幃是
　謂金木相制名之曰入翠幃是大藥成二
　炁金丹也
結就綢繆眞胎脫
　結就綢繆是大藥根祖成生黃芽白雪謂
　綢繆也眞修養之人功成丹田正炁凝結
　容顏改變返老遣童是名胎脫也
十月終滿是程期三十四炁安排定
　但以人之修養十箇月三百日自成金丹
　大藥有六十日爲卯酉之日二八相望是
　沐浴一年之數十二月内除二月八月只
　用十箇月功至大藥有二十四名應於二
　十四炁一年之節全是也
頂門產一丈夫兒
　學士之人心中修養丹田元和正炁結就
　鍊成金丹大藥眞陰陽炁相合每運用存
　想眞炁自於頂門而出乃曰嬰兒號曰真
　人於頂門遊行是也
　　　彩眞玉霞岀現章第十八
存神養炁彩靈機萬化身中改度移
　存神者精不泄而神存精泄而神去但以
　修身養命勿泄於精謂之神人在炁中長
　存形枝不枯朽若以人之多泄金精出於
　玉泉人形以顦顇身多尫羸旦夕必爲下
　鬼若人不泄金精更用津合和自現靈機
　身超凡俗入其聖道萬般造化自有改變
　形神但有瘢痕黑靨記悉皆改移陰司除
　死簿上界注仙名也
息能自閉經千數五行真炁鎮相隨
　凡學道修身養命休糧絶食有一百一門
　並無成者只可治病而但養下元眞炁不
　泄於精上不出於息可返千息自作神仙
　五藏真炁於頂門而生神岀現也
黙念具一精心志眉間現出玉霞圍
　默念眞一凡以晝夜存念之審願爲道神
　仙不死先去三尸心下伏尸蟲自去三百
　六十息食炁二十通一休息日四時爲之
　常以夜半與雞嗚呪曰東方青牙飲朝華
　三咽止南方朱丹朝食朱丹飲丹池三咽
　止中央之野仰望泰山服食元炁飲醴泉
　三咽止西方明石服食飲靈液三咽止北
　方玄滋服食玄流飲玉𥹋三咽止如此三
　十日三蟲皆死尸走去神炁自定也常以
　存念自有白炁於眉間現出圍繞於身謂
　之玉霞神炁電光飛是也矣
項背九暈乘紫霧三清降籙授旌旗
　修身養命有金骨血變白乳形透光明後
　有九彩之暈足生祥雲紫霧紅霞天降眞
　籙前有龍旛後有虎旗意去之處刹那便
　到此神功成矣
功成行滿朝天去龜鶴仙童迎有期
　修道人修身養命丹田中有眞陰眞陽二
　炁相合成紫金丹是日月之魂魄晶華相
　凝散爲流珠謂之功成行滿鸞鳳白鶴仙
　童賫天符至乘鸞跨白鶴歸天自有簫韶
　同歸紫府爲眞仙也此文是禁誡之書勿
　傳賤道之人輕泄天機及輕慢仙書者殃
　及九族沈滅七祖祕之寶之文狀不載眞
　訣口傳於學人自有不漏法祕之也
金碧五相類参同契卷下









