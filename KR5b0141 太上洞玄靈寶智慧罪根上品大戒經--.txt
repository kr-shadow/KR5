#+TITLE: 太上洞玄靈寶智慧罪根上品大戒經--
#+DATE: 2016-06-11 12:26:56
#+SOURCE: github.com/kanripo/KR5b0141 master e7281485                
太上洞玄靈寳智慧罪根上品大戒經卷上
太上道君時於南丹洞陽上館柏陵舍稽首
禮問
元始天尊自顧宿世福慶因緣億劫運通得
㑹聖明昔蒙顯擢過忝上眞加見訓喻三寳
神經賜以大戒吿以法音過泰之歡實爲無
量自受訓勵長齋空山尊承法戒不敢怠倦
道業成就開度天人一切男女普見法門年
命長逺國土安全翫樂之心志在不退旣蒙
開悟願卒未聞不審智慧宿命罪根靈音祕
重可得暫盼篇目不乎如蒙哀憐重賜戒言
則以幽夜披太陽之光長劫苦魂得蒙拔度
更生福堂道濟無外惠宜普隆所陳曲辟懼
觸天顔顒顒之心實希恩造
元始天尊是時當授太上道君智慧罪根上
品戒經五老上帝大聖尊神十方至眞諸天
上仙玄和玉女五萬二千五百衆詣座天灑
香華神龍妓樂無鞅數衆天仙玉女手把十
絶靈旛旋繞日月華精神風四會流香拂塵
紫雲吐暉絳霞敷天三景齊照諸天光明河
海靜黙山嶽藏煙龍螭踊躍人神歡欣生死
同休福慶普隆五苦咸解三徒並原長離地
獄更生天堂一切衆生並得長年於是
天尊命召十方飛天神人開九幽玉匱長夜
之函出生死罪録惡對種根十方飛天各說
因縁以吿太上大道君焉
天尊吿曰龍漢之年我出法度人其世愚聾
不知法音唯用純朴無有惡心不識禮義無
有君臣不識宿命不知因緣以法訓喻漸入
法門專心信向無爲罪根命皆長逺不有夭
傷我過去後天地破壞無復光明男女灰滅
淪於延康幽幽冥冥億劫之中至赤明開光
天地復位我又出世號無名之君出法教化
度諸天人其世男女行有精麤不等一心有
信向者皆得長年有生嫉害惡逆不忠皆夭
壽命便有罪福因緣之根我過去後一劫交
周天地又壞復無光明幽幽冥冥五劫之中
至開皇元年靈寳眞文開道三象天地復正
五文煥明我於始青天中號元始天尊流演
法教化度諸天始開之際人民純朴結繩而
行混沌用心合於自然皆得長壽三萬六千
年至上皇元年心漸頽壞恐至凋落正法不
全故國國周行宣授天文咸令入法成就諸
心半劫之中命漸凋落壽得一萬八千餘年
我過去後天運轉促人心破壞更相謀逆嫉
害勝己爭競功名不信經法疑貳天眞口是
心非自作一法淫祀邪神殺生祈禱迷惑不
專更相殘害自取夭傷命不以理壽無定年
致有罪録惡種展轉五道八難之中沈淪三
徒莫知命根冥冥長夜億劫無還流曳塗炭
甚可哀傷今當相告治身之戒功德報應罪
惡之對生死命根便可諦受愼行勿忘廣宣
開度普示天人咸令男女歸身法門持戒修
齋逺諸惡源使生死歡泰得道自然道君歡
喜伏聽戒言
天尊言曰夫欲安身治國使門户清貴天神
祐護地祇敬愛當修善功勤心齋戒廣施法
門先人後身有惠於萬物功普於一切功滿
三千白日昇天修善有餘天降雲車弘道無
巳自致不死斯本行之上戒可不遵奉之乎
一者當䘏死護生救度戹難命得其壽不有
夭傷
二者救疾治病載度困篤身得安全不有痛
劇
三者施惠窮困拯度危戹割已濟物無有恡
惜
四者奉侍師寳營靖建舍廣作功德無有怠
倦
五者書經校定晨夕禮誦供養香燈心無替
慢
六者修齋念道恭心遵法内外清虚不生穢
惡
七者退身護義不爭功名抱素守朴行應自
然
八者宣化愚俗諫諍解惡咸令一心宗奉大
法
九者邊道立井植種果林敎化童蒙勸人作
善
十者施爲可法動靜可觀敎制可軌行常使
然
此十善因縁上戒之律十天神王所奉能行
之者飛天齊功次當持身愼行與人君言則
惠於國與人父言則慈於子與人師言則愛
於衆與人兄言則悌於行與人臣言則忠於
君與人子言則孝於親與人友言則信於交
與人婦言則貞於夫與人夫言則和於室與
人弟子言則恭於禮與野人言則勸於農與
道士言則正於道與異國人言則各守其域
與奴婢言則愼於事此一十四戒持身之品
四天帝王常所宗奉普吿四方正士神祇人
民百姓子男女人咸使行此上品參於四天
自然福堂能行之者四天所貴地祇所稱位
比仙王次有上品百八十戒中品八十戒下
品四十戒並
元始智慧三品之律撰爲觀身大戒合三百
首自非上仙之德身洞三清體入自然莫能
奉之末世男女心當破壞行漸怠縱並懷疑
貳趣競萬端守眞者少必當不能宗承觀身
旣不遵奉必致大殃今撰上品十戒之律可
以度人廣加開化令入法門勤奉之者則獲
自然之福無爲之道也十戒者
一者不得嫉妬勝己抑絶賢明
二者不得飲酒放蕩穢亂三宮
三者不得淫犯他妻好貪細滑
四者不得棄薄老病窮賤之人
五者不得誹謗善人毀攻同學
六者不得貪積珍寳弗肯施散
七者不得殺生祠祀六天鬼神
八者不得意論經無以爲虚誕
九者不得背師恩義欺詐新學
十者平等一心仁孝一切
此十戒普教十方無極世界度一切人能奉
之者功書十天福延七祖拔出長夜九幽之
中上昇南宮身入光明因縁不絶剋得神仙
諸行並足當避十惡逺於盲道斷滅罪根十
惡者
一者飲酒淫色貪欲無巳
二者隂賊世間訕謗道士
三者輕師慢法傲忽三寳
四者𥨸取經書妄宣道要
五者借換不還欺誘萬民
六者殺生貪味口是心非
七者不孝背恩違義犯諸禁忌
八者誦經忽略嗊嗃自是
九者責望人意嗔恚四輩
十者意斷經旨損益聖典不信宿命快情恣
爲穢慢四大不念生道
此十惡之戒不能離身犯之者身遭衆横鬼
神害命考楚萬痛恒無一寜履善遇惡萬向
失利死入地獄幽閉重檻長夜之中不覩三
光晝夜流曵抱銅柱履刀山循劒𣗳入鑊湯
吞火食炭五苦備經長淪九幽無有生期縱
得解脫還生六畜之中不得人道惡惡相牽
善善相因罪福之對如日月之垂光生死之
不滅如影之隨形縁轉相加如車之輪今說
是戒護度天人明識諦受勤行勿忘若清信
士女必能保持十戒才力兼贍欲勤行精進
廣施衆善者可授十二可從開示十善十四
持身之品也
天尊言夫爲學者修齋求道開度天人作諸
善功當行十二可從戒而得度世者爾宜從
之自得正眞終入無爲所願皆成十二可從
戒者
一者見眞經正法開度一切便發道意心願
後世得登大聖
二者常行慈心願念一切普得見法開度廣
逺無有障礙
三者好樂經教深逺覽逹意志堅明開化愚
闇
四者遵受師訓廣開勸化令入法牆逺離盲
道
五者信向玄妙尊奉經訣晨夕誦習無有怠
倦
六者不務榮華斷絶因緣專心定志所營在
法
七者勤誦大經願念一切廣開橋梁爲來生
作善縁
八者恒生善心不邪不僞無嫉無害無惡無
妬
九者在所隨生常值聖世興靈寳法教相值
不絶
十者潔身持戒修齋建功廣救羣生咸得度
脫
十一者學業廣覽宣通同法預以天人普令
開度
十二者常與明師世世相值受教宣化度人
無量一切善心皆得道眞
天尊言夫學士治行之法當行十二可從之
戒能以一心行此善念世世得見聖與道結
緣諸天友識獨歩三界無所罣礙長離三惡
五道八難神明敬護地祇擁衛門戸清肅萬
災不干可謂端坐而得道也勤爲習誦廣宣
同學皆使一切齊入法門是時
天尊說戒都畢太上道君十方至眞無極大
聖高玄眞人歡喜作禮一時東向稽首伏地
太上道君前進長跪上白
天尊言衆眞侍坐得聞法音諸天踊躍喜慶
難勝大法旣興普度天人來生男女當受此
恩然見世愚聾未見命根不知罪福所從何
來雖加開悟不信者衆巳垂訓喻願卒皇恩
普賜十方無極世界百姓子男女人同時開
悟得見宿命善惡因緣罪福報應知有命根
普天獲濟法教日隆於是
天尊放身威光内外洞徹照明十方無幽無
隱無極無窮一時曉明如見眼前是男是女
悉是諸天之上福堂善人逍遥無爲歡樂自
然下見諸地九幽之府長夜之中囚徒作役
餓鬼畜生流曵死魂首體髠截無復身形幽
閉重檻不覩三光百姓男女並見命根罪福
緣對善惡之報莫不震惶一時歸心宗奉大
法修行衆善投命
天尊伏從禁戒無復退轉福德普帀歡樂難
言不勝喜慶諸天大聖莫不稱善故作頌曰
十天輪空洞死生從中歸善惡各生根
緣對初無虧昔見清信士故得十天飛
歷觀九幽夜苦魂攀嶺悲長河難閉塞
刀山不可迴輪轉五道中惻愴傷人懷
天尊說禁戒朗朗長夜開諸天並歡悅
斯樂難可偕
天尊言今當命使諸天神人說諸罪錄宣通
法音開悟羣生覺諸天人善男子善女人令
知身行罪惡命根因緣不絶殃對相尋流曵
三塗五道之中魂形苦惱億劫無還故說是
戒令入法門開度九幽拔出苦根使生者見
道身脫八難死者歡樂上昇天堂早生人中
轉輪聖王生死慶泰世世長存預以信向皆
當精心奉戒持齋自得道眞愼行勤修諦受
勿忘能同大法便當伏聽

太上洞玄靈寳智慧罪根上品大戒經卷上










太上洞玄靈寳智慧罪根上品大戒經卷下
東極世界飛天神人曰東方無極世界恒沙
衆生巳得道過去及未得道見在福中善男
子善女人修奉智慧上品十戒功滿福報致
得乘空白日飛行駕景策龍上登玉清遊行
東極九炁天中未得道者生世富貴位爲人
尊年命長逺並無夭傷東方青帝皆即列名
奏言九炁上天九炁天官吿下東方三官九
署地牢之中削落青元九幽玉匱長夜之函
宿世罪根青天司命勤録諸天神仙簿中七
祖皆得上昇天堂衣食自然隨年更生帝王
之門世世歡樂恒居福中因緣不絶故得信
根
太上道君顧問東極世界飛天神人曰我嘗
歷觀諸天出遊東門見東方無極世界地獄
之中有百姓子男女人身受考撻諸痛備嬰
形體毀悴苦毒難言見之悲傷謫役幾年當
得解脫爲還人中更還惡緣如此之輩當作
何功德以拔此怨使得開度還入善門
東極世界飛天神人曰其人所犯元惡罪錄
結在九幽長夜之函九炁天君青天靈官三
界司筭結其目錄依玄都女青上宮左官律
九萬劫得還生非人之道輪轉九億萬劫天
地數極乃得作九河都役使此之辛苦非可
能言欲得開度斷絶惡緣當依明眞玉匱女
青上宮科品以青紋之繒九十尺亦可九尺
金龍一枚詣東方九炁天君東郷諸靈官九
幽之中拔贖苦魂絶諸罪根九日九夜明燈
燒香首謝天君九幽之下得見光明可得解
脫還入善緣九年皆得還生人中世世歡樂
福慶無窮
東南世界飛天神人曰東南無極世界恒沙
衆生巳得道過去及未得道見在福中善男
子善女人修奉智慧上品十戒功滿福報名
書上清或位登上聖或爲神仙遊行五嶽駕
龍乗虚見在世上爲人師宗萬姓所仰三界
所敬門戸清貴福慶無窮東南地司皆列名
上言梵炁上天梵炁天官吿下東南三官九
府百二十曹削落黄元九幽玉匱長夜之函
宿世罪根梵天司命勒錄梵天神仙籍中七
祖普得去離三塗上昇天堂衣飯天𢊍一十
二年皆得更生福德之門帝王之家世世歡
樂輪轉因緣遂得飛仙
太上道君顧問東南世界飛天神人曰我嘗
歷觀諸天出遊東南門見東南無極世界地
獄之中有百姓子男女人受此惡對苦毒難
言見之悲傷甚可哀愍被責幾年當得解脫
蒙赦之日爲生人中爲作何形如此之輩有
何功德可相解度
東南世界飛天神人曰斯人所行罪在酷逆
結於九幽長夜之函一炁天君梵炁諸靈官
三界司筭結其罪録依玄都女青中宫中官
律萬劫得還生賤人之中身嬰六極或抱殘
傷或生棄疾輪轉十二萬劫無數之周乃得
作東嶽都役使其人艱辛非可能言欲得拔
度還於善緣當依明眞玉匱女青中宫科品
以黄文之繒一百二十尺亦可一十二尺金
龍一枚詣東南梵炁天君東南諸靈官九幽
之中拔贖罪魂一十二日一十二夜明燈燒
香首謝天君可得開度見諸光明一十二年
皆得還生福徳之門世世歡樂永享無窮
南方無極世界飛天神人曰南方無極世界
恒沙衆生已得道過去及未得道見在福中
善男子善女人修奉智慧一品十戒功滿德
備丹天福報巳得道者位登上眞或爲神仙
或爲靈官或得滅度見在世上聰明智慧逆
知吉凶或通靈徹視役使鬼神或在富貴帝
王之門南方赤帝南極地司皆列名上言三
炁丹天三炁天官告下南方三官九府百二
十曹削除赤元九幽玉匱長夜之函宿世罪
根丹天司命注上丹天神仙籍中七祖普得
去離三塗上昇天堂逍遥南宫三年皆得更
生福德之門世世歡樂福慶難稱善緣不絶
尅得神仙
太上道君顧問南極世界飛天神人曰我嘗
歷觀諸天出遊南門見南方無極世界地獄
之中有百姓子男女人祼身無衣吞火食炭
頭面焦燎舉體爛壞無復人形身受惡對苦
毒難言見之流曵傷痛人心如此之輩受對
幾年當得解脫被赦之日爲還人中爲作何
形大慈之法有何功德可得解度還於善縁
南極世界飛天神人曰其人酷逆生世不道
罪結九幽長夜之府三炁天君丹天諸靈官
三界司筭結其罪録依玄都女青陽宫太陽
官律罪役皆三萬劫當還生六畜之中以報
宿怨三百萬劫輪轉丹天數周乃得作三河
水曹都役使其間辛苦非可得言若欲開度
斷諸惡縁使得速還人道之中當依明眞玉
匱女青陽宫科品以絳紋之繪三十尺亦可
三尺金龍一枚詣南方三炁天君南鄕諸靈
官九幽之中拔贖罪魂三日三夜明燈燒香
首謝天君可得速出長夜之中見諸光明三
年皆得更生人中因縁不絶轉得信根
西南世界飛天神人曰西南無極世界恒沙
衆生巳得道過去及未得道見在福中善男
子善女人修奉智慧上品十戒功德滿足身
受福報巳得道者位登上眞未得道者見在
世上爲地祇所稱天神所敬死昇南官受號
上𥙷天官總領鬼神西南梵炁天君告下西
南地祇三官九府百二十曹削落黄元九幽
玉匱長夜之函宿世罪根梵天司命勒錄梵
天神仙簿中九祖普得去離三塗五苦之中
升度南宫逍遥福堂後十二年皆得還生富
貴之門因緣不絶遂得神仙
太上道君顧問西南世界飛天神人曰我嘗
歷觀諸天岀遊西南門見西南無極世界長
夜地獄三河九江五嶽之中有百姓子男女
人身受惡對苦痛難勝見之悲惻傷人肝心
如此之輩凡應幾年當得解脫被赦之日當
作何形有何功德可得拔度還入福中
西南世界飛天神人曰此人前身十生人道
恒無善行生輒元逆一炁天君梵炁諸靈官
三界主司結其罪錄依玄都女青下宮右官
律萬劫得還生下人之身作僕使輪轉十二
萬劫無數之周乃得作南河都役使此之勤
苦非言所盡欲使拔度還於善緣當依明眞
玉匱女青下宮科品以黄紋之繪一百二十
尺亦可一十二尺金龍一枚詣西南梵炁天
君西南諸靈官九幽之中拔贖罪魂一十二
日一十二夜明燈燒香首謝天君西南諸靈
官可得開度長夜之中見諸光明一十二年
皆得還生福慶之門
西方世界飛天神人曰西方無極世界恒沙
衆生巳得道過去及未得道見在福中善男
子善女人修奉智慧上品十戒功滿德報巳
得道者位登上眞未得道者名書太素玄臺
命過昇天爲太上之賓西方白帝皆列名七
炁之天七炁天君吿下西方三官九署地牢
之中削落白元九幽玉匱長夜之函宿世罪
根素天司命勒錄諸天神仙簿中七祖普離
三塗五苦上昇金闕受福自然逍遥福堂歡
樂無窮後生人中得爲人尊三界所敬鬼神
所稱輪轉福緣皆得神仙
太上道君顧問西極世界飛天神人曰我嘗
歷觀諸天出遊西門見西方無極世界長夜
之中九幽地獄及三何九江諸山責役男女
鬼魂流曵三塗五苦備嬰斯人宿對緣何而
來而充此罰如此之例幾年之中可得解脫
復有何功可得拔度
西極世界飛天神人曰斯人宿身所行不道
七炁天君西方諸靈官三界主司結其罪錄
依玄都女青方宮隂官律萬劫當得還生邊
夷之國有人之形無人之情轉輪七萬劫白
帝數周乃得作西嶽都役使此之悠悠勤苦
難言欲使開度還入善緣當依明眞玉匱女
青右宮科品以白紋之繪七十尺亦可七尺
金龍一枚詣西方七炁天君西方諸靈官九
幽之中拔贖罪根七日七夜明燈燒香首謝
天君可得開度見諸光明七年皆得還生善
人之門
西北世界飛天神人曰西北無極世界恒沙
衆生巳得道過去及未得道見在福中善男
子善女人修奉智慧上品十戒功滿德報巳
得道者位登上眞未得道者名書九天命過
昇天與五帝周旋黄帝皆列言梵炁之天梵
炁天君吿下西北三官九署地牢之中削落
黄元九幽玉匱長夜之函宿世罪根梵天司
命勒錄諸天神仙簿中七祖皆得去離五道
上昇九天受福無窮後生人中勇猛精進威
制五方因緣不絶得補五帝眞人
太上道君顧問西北世界飛天神人曰我嘗
歷觀諸天出遊西北門見西北無極世界地
獄之中九江長夜寒氷夜庭有百姓子男女
人塗炭流曵身形楚撻苦毒難言如此比例
被責幾年當得解脫蒙赦之日爲還人中復
作何形如未開恕有何功德可相拔度
西北世界飛天神人曰斯人所行酷逆無度
一炁天君西北諸靈官三界主司結其罪簿
依玄都女青太隂宮水官律萬劫當得生愚
闇之中聾盲六疾非復人形輪轉五道一十
二萬劫無數之周乃得補長河都役使此之
悠悠勤苦難言欲使開度還入善門當依明
眞玉匱女青太隂宮科品以黄紋之繪百二
十尺亦可一十二尺金龍一枚詣西北一炁
天君西北諸靈官九幽之中拔贖罪魂一十
二日一十二夜眀燈燒香首謝天君可得開
度見諸光明一十二年便得自在更生人中
還入善緣之門世世歡樂長享無窮
北方世界飛天神人曰北方無極世界恒沙
衆生巳得道過去及未得道見在福中善男
子善女人修奉智慧上品十戒功德備足玄
天福報名書上清或位登上聖遊行三清或
命過即得爲四極明公見在世上福德之中
神靈敬護萬災不干北方地司皆列言上宮
五炁天君吿下北方三官九府百二十曹削
落玄元九幽玉匱長夜之函宿世罪根玄天
司命勒錄諸天神仙簿中七祖普得上昇天
堂衣食自然五年皆得更生帝王之門輪轉
福德故恒居善緣
太上道君顧問北方世界飛天神人曰我嘗
歷觀諸天出遊北門見北方無極世界地獄
之中三河九江諸山責役百姓子男女人塗
炭流曵負山擔石閉塞長源吞火噉炭無復
身形其人受對被責幾年應得解脫解脫之
日爲還人中復作何身中復可得拔度與不
北方世界飛天神人曰斯人生世酷逆無道
五炁天君北方諸靈宫三界主司結其罪錄
依玄都女青太陽宮火官律萬劫當生六畜
之中輪轉五道五萬劫玄天數周乃得補北
嶽都役使其對悠悠難可卒還欲使開度速
見命根當依明眞玉匱女青太陽宮科品以
玄紋之繪五十尺亦可五尺金龍一枚詣五
炁天君北方諸靈官九幽之中拔贖罪魂五
日五夜明燈燒香首謝天君可得開度見諸
光明五年身皆還生善縁之中
東北世界飛天神人曰東北無極世界恒沙
衆生巳得道過去及未得道見在福中善男
子善女人修奉智慧上品十戒功成德報巳
得道者位登上眞未得道者見在世上爲三
界所敬地祇所畏死昇天堂靈人交遊東北
地司皆列言梵炁之天梵炁天君告下東北
三官九府百二十曹削落黄元九幽玉匱長
夜之函宿世罪根梵天司命勒錄諸天神仙
簿中九祖昇度南宮去離五道逍遥福堂五
年皆得還生福德之門世世因緣享福無窮
太上道君顧問東北世界飛天神人曰我嘗
歷觀諸天出遊東北門見東北無極世界地
獄之中有百姓子男女人身受宿對諸苦備
經流曵塗炭無復人形其人何辜生世何犯
殺害何命致受今對當作何功拔贖罪身使
得還入善道之中
東北世界飛天神人曰斯人前生不念慈心
三春遊獵張羅布網放火燒山刺射野獸殺
害衆生其罪深重死受殃罰身負搥打萬痛
交行驅馳百極食息無寧欲拔比罪還於福
中當依明眞科品以黄紋之繪百二十尺亦
可一十二尺金龍一杖以詣東北梵炁天君
東北諸靈官九幽之府拔贖罪魂一十二日
一十二夜燒香然燈照耀諸天地獄之中使
長徒幽魂得見光明罪根披散還入福門魂
昇南宮受慶自然
下方世界飛天神人曰下方無極世界恒沙
衆生巳得道地仙五嶽眞人及未得道見在
福中善男子善女人修奉智慧上品十戒功
成德滿巳得道者位登上眞未得道者名書
諸天命過之日徑昇福堂東華宮中五嶽五
帝皆列言諸天三十二天帝君吿下八極三
官九署地牢之中削落九幽玉匱長夜之函
宿世罪根諸天司命勒録金格神仙簿中七
祖皆得去離地役昇上南宮後生人中富貴
之門積功勤修輪轉不倦尅得飛行上昇太
極位得神仙
太上道君顧問下方無極世界飛天神人曰
我嘗歷觀下方出遊八極見下方無極世界
地獄之中有百姓子男女人身受酷對大小
相牽塗炭八極囚徒之中其人何辜生世何
犯違何經法受此之對當作何功可得拔贖
宿愆使得更生人道之中
下方世界飛天神人曰斯人前世不敬鬼神
不信經教犯忤地祇五嶽四瀆罪非可紀死
受酷罰幽沈地獄自非明眞科法拔度萬劫
無原夫欲開度當以黄紋之繪三十二尺金
龍一枚以詣下方諸土府五嶽名山諸水三
官九署十二河源九幽之中拔贖罪魂一日
一夜一十二時燒香然燈照耀諸地之下九
幽之内使長徒死魂得見光明身受開度還
入福門
上方世界飛天神人曰上方三十二天無極
世界恒沙衆生巳得道上聖髙神諸眞人及
未得道見在福中有百姓子男女人修奉智
慧上品十戒功成德滿巳得道者位登上眞
未得道者名書三十二天命過之日徑昇福
堂逍遥三界大羅之上諸天右别九幽之府
長夜之中削除罪簡拔出七祖昇上南宮更
生人中修行善道世世因縁翫好不絶尅得
神仙飛行三界大羅之天
太上道君顧問上方世界飛天神人曰我嘗
歷觀上方三十二天遊行三界見天一北獄
青詔上獄及三河積夜之府有百姓子男女
人祼身赤肉不得衣食身被鐵杖痛苦難任
流曵三河漣汲洪水以灌四瀆晝夜勤苦無
有休息其人生世何所犯違觸何經戒而受
此對當作何功德可以拔贖使得更生還在
人中
上方世界飛天神人曰其人前身不信大法
疑毀經文違犯十戒致受今對充天徒責自
非明眞科品拔度萬劫無還夫欲開度常以
青紋之繒三十二尺金龍一枚以詣諸天宮
曹府拔贖宿對開度九幽之中囚徒死魂一
日一夜一十二時燒香然燈照耀諸天積夜
之河九幽之中使責役之鬼得見光明身受
開度還入福門
太上道君歡喜作禮上白
天尊今日侍坐得聞十方飛天神人說諸罪
根拔度上品生者得度死者得還九幽之内
普受光明來生男女善心信向當得其福世
世因緣翫好不絶身得神仙香燈供養門戸
興隆三界侍衞萬靈朝門鬼試降伏千災不
干大法開化萬劫無窮福慶堂堂巍巍難勝
欣諸來生得此大恩不勝喜悅而作頌曰是
時諸天一時稱善
　　　太上智慧長樂頌
龍漢多純民混心皆自然五情不爭競
形有不死神龍門斷長河三塗不役人
休息五道場罷除刀劒山蕩蕩元漢内
九幽無苦魂不聞哭尸聲但聞長樂言
不見長夜鬼但見飛天仙斯世樂何樂
故誦興樂篇諸天稽首慶同稱慶劫年
玄都七寳林十天普彌羅紫煙觀靈暉
雲景秀玉阿上有福德堂宮室互參差
皆是清信士眞仙飛天家三界通玄路
五道清不邪善根應縁生累功享福多
牽對相尋續大法諒不虚無有萬年人
皆與劫同徂依依歡樂世發言成慶歌
此世觀無極當柰來運何
太上道君於洞陽館柏陵舍中受戒見諸天
福堂億劫種親並逍遥無爲衣食自然身有
光明飛仙同侶無有憂戚不知苦難見之悲
喜故作長樂頌篇
　　　太上智慧苦神頌
生落苦神界輪轉五道庭九幽閉長夜
累劫無光明刀山多劒𣗳毒刃互崢嶸
不見羣鳥集但聞苦魂聲迴風摇長條
哀響流寒庭上有履山人時刻無暫停
飢食曲泉炭渴飲冶火精流曵三塗中
豈識形與名念爾不知命苦哉傷人情
罪福各生縁善惡諒由心輪轉不終滅
譬聲不絶音九幽有元録萬劫自相尋
寒氷無極源長夜間重隂不見福德舍
但見窮鬼林長河難閉塞苦魂攀領吟
孤聲赴絶劒哀號落刀岑此形非復形
痛哉傷人衿
太上道君出遊八門見諸地獄幽閉重檻及
三河九江刀山劒𣗳囚徒餓鬼責役死魂流
曵塗炭無復身形不可忍見見之悲傷故作
苦神頌篇
天尊告太上道君曰今日普與十方至眞無
極大聖衆同生一劫歡樂難譬言不覺盡心
不覺現說諸善惡禁戒科律無所藏隱諸天
同慶齊宣法音普度無量今生何幸遇此經
教自發善心命得長年不横夭傷終歸之日
徑上天堂因縁無絶皆得道眞吾念來生末
世男女皆當隨運自從心迫情急不覺生罪
罪根當生淪於五道一跌信路無復還期徃
返三塗五苦之中刀山劒𣗳飛血萬里無極
寒氷窮魂塡夜號咷長河悲吟傷人哀此不
幸徃不能還今故說是經爲諸來生信向之
人開通津梁普令得去惡對之根身入光明
還於善縁至心宗奉當得其福不信向者當
獲其殃吾過去後其文當還大羅之上七寳
玄臺紫微宫中如明眞玄科四萬劫當行下
世教度天人今以相告明識之焉是時衆聖
太上道君歡喜作禮稽首而退

太上洞玄靈寳智慧罪根上品大戒經卷下















