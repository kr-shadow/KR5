#+TITLE: 黃庭內景玉經註(二)--白履忠
#+DATE: 2018-05-12 10:21:42
#+SOURCE: github.com/kanripo/KR5b0086 master 8c266563                
黃庭内景玉經訣推七
黃庭内景玉經者一名太上琴心文(琴和也/誦之可)
(以和六府寧心/神使人得仙也)一名大帝金書(扶桑大帝君/宫中𧗊诵此)
(經以金簡刻書/之故曰金書)一名東華玉篇(東華者東方/諸宫名也東)
(海青童君所居其中玉女仙人皆/誦詠之刻玉書之故爲玉篇也)當清齋九
十日誦之萬過使調和三魂制鍊七魄除去
三尸安和六府五藏生華色及嬰孩百病不
能傷災害不得干萬過旣畢自然洞觀鬼神
内視腸胃得見五藏其時當有黄庭眞人東
華玉女教子之神仙焉此文不死之道也子
有仙相得吾此書也此文羅列一形之神室
處胎神之所在耳恒誦詠之者則神室明正
胎眞安寧靈液流通百關調暢血髓充溢腸
胃虚盈五藏結華耳目聦明白髪還黑朽齒
更生所以却邪痾之紛若者謂我巳得魂精
六絳之姓名也形充种寜而曰欲死不可得
也故曰内景黄庭爲不死之道受道齋九日
或七日或三日然後受之授者爲師受者奉
焉結盟立誓期以勿泄古者盟用玄雲之錦
九十尺金簡鳯文之羅四十尺金鈕九雙以
代割髪歃血不泄之約此物是神郷之奇帛
非赤縣之所有也今錦可用白絹羅可用青
布鈕可用金鐶亦足以誓信九天制告三官
矣皆奉有經之師散之寒栖違盟負誓七祖
受考於湯谷河源身爲考鬼於風刀也(湯谷/中山)
(王口/訣也)一人受書得傳九人審視形氣必慈仁
忠信躭玄注眞者不毁眞正敬樂神仙乃可
示耳非其才是爲漏泄謹量可授亦誠難也
又先求感應推訊虚靈者乃佳也審可傳者
亦將夢以告悟臨時之冝亦玄解於心矣宣
泄之科旣重傳之者良爲嶮㠠有黃庭内經
之子寜不慎宻之哉(清虛眞人口訣夫内景/黄庭經者扶桑大帝君)
(之金書鍊眞/之袐言也)
讀黃庭内景經者常在别室燒香潔盛乃執
之也諸有此經辟百邪若入山林及空暗之
地心中震怖者正心向北讀内經一過即神
靜意平如與千人同旅而止能讀之萬遇自
見五藏腸胃及天下鬼神役使在已若困病
者心存讀之垂死亦愈大都忌食六畜魚臊
五辛殗浄之事若脫履之者沐浴盟漱燒香
於左右讀經一過百痾除也(右小君言暮卧/先讀黄庭經一)
(過乃眠使人魂魄自制/鍊得三四過乃佳也)
夫萬法以人爲主人則以心爲宗無主則法
不生無心則身不立心法多門取用非一有
無二體隨事應機故有凡聖淺深愚智眞假
莫匪心神辯識運用之所由也但天下之道
殊塗而同歸百慮而一致從麤入妙權實則
有二階脗跡符眞是非同乎一見有黄庭内
景經者東華之所祕也誠學仙之要妙羽化
之根本余襞習未周而觀想粗得裁靈萬品
模擬一形義有四宗會明七字指事象論内
外兩言絀聦隳體之餘任噓從呬之睱舐筆
磨墨輒貽原筮







黄庭内景玉經註卷上
　　　　　梁丘子註
　黃者中之色也庭者四方之中也外指事
　即天中人中地中内指事即腦中心中脾
　中故曰黃庭内者心也景者象也外象論
　即日月星辰雲霞之象也内象論即血肉
　筋骨臓腑之象也心居身内存觀一體之
　象色故曰内景也
　　　上清章第一
上清紫霞虛皇前
　三清之境有玉清上清太清此三清之中
　一切大聖之所居也按玉緯經云上清者
　虛皇大道君之所治也即大域之城色羅
　三清又常朝儀西南方有太靈虛皇天尊
　即元始之本號也道君欲明作七言之所
　始乎紫霞之宫也亦名紫瓊宫亦曰紫晨
　之宫
太上大道玉晨君
　太上尊之號也按本行經有无始五老之
　君號也玉晨君即皇老之一號也
閑居蘂珠作七言
　祕要經云仙宫中有寥陽之殿藥珠之闕
　七映之房道君在中而說經也人身備有
　之也
散化五形變萬神
　謂隳交體黜聦明離形去智同於大通先
　本後跡故假神以託用也夫神者隨感而
　應者也故有其數豈直萬乎
是爲黃庭曰内篇
　因中而得名也
琴心三叠舞胎仙
　琴和也叠積也存三丹田使和積如一则
　胎仙可致也胎仙胎息之仙也猶胎在腹
　中有氣而無息
九氣映明出霄間
　三田之中有九氣炳煥無不燭也大洞經
　云三丹曰及三元三洞房合為九宫宫中
　有天皇九魄變為九氣化為九神也
神盍童子生紫煙
　觀照存思假日為事下文云眉號華蓋覆
　明珠華盞即神蓋謂眉也明珠目童子也
　紫煙目精妙之氣
是曰玉書可精研
　文因跡始專則能通
詠之萬遇昇三天
　精備神充名上三清
千災以消百病痊
　精神具則災病自消
不憚虎狼之凶殘
　元殘傷也
亦以却老年永延
　此一章都說黄庭之道也
　　　上有章第二
上有魂靈下闕元
　上魂天分也下關地分也魂靈无形關元
　有質人法天地形象具之一如後說
左爲少陽右太隂
　左東右四卯生酉殺(　)
後有宻户前生門
　前南後北宻户後二竅言隱宻也生門前
　七竅言藉以生也合為九竅也
出日入月呼吸存
　日月者隂陽之精也左出右入身有隂陽
　之氣出為呼氣入為吸氣呼吸之間心當
　存之上清紫文云心存日月坐立任所便
　是也
元氣所合列宿分
　元氣一也使心與道一合存日月星辰輝
　光照耀羅列一身分明與天地合也
紫煙上下三素雲
　紫煙是目精之氣存见三丹田中上下俱
　有白氣白氣流通一體又云目光有紫青
　絳三色為三素雲仙經云雲林夫人呪曰
　目童三雲兩日眞君
灌漑五華植靈根
　素雲之氣在口為玉液存咽之以灌五華
　五華者五臓之英華靈根命根植生
七液洞流衝盧間
　七竅之液上下周流上流曰衝下流曰廻
　廬客額廬間明堂中
廻紫抱黄入丹田
　内象論也脾氣黃目氯紫七液周流抱黃
　廻紫出入呼吸俱入丹田丹田有三所靈
　命之根也按大洞經云眉間却入三分為
　雙田入骨際三分為壹闕左為青房右為
　紫户二神居之眉間却入一寸為明堂宫
　左明童眞君右明女眞官中明鏡神君眉
　間却入二寸為洞房左无英君右白元君
　中央黄老魂眉間却入三寸為丹田宫亦
　名泥丸宫左有上元赤子君右有帝郷君
　又却入四寸為流珠宫有流珠眞神居之
　又却入五寸為玉帝宫有玉清神毋居之
　又當明堂上一寸為天庭宫有上清神女
　居之又洞房直上一寸爲極眞宫太極帝
　妃居之又丹田直上一寸為丹玄宫有中
　黄太一君居又流珠直上一寸為太皇
　宫太上君居之男為雄一女為雌一雄雌
　二神男女益可兼修之
幽室内明照陽門
　幽隱之室内自思存心目明鑒燎如日月
　夫神者無方之謂也心識無方存之則有
　遣之則亡
　　　口為章第三(　)
口爲玉池太和官
　口甲津液為玉液一名醴泉亦名玉漿貯
　水爲池百節調柔五臓和適皆以口為官
　主也一本有作太和宫於文韻不便也大
　洞經云心存胃口有一女子嬰兒形無衣
　服正立胃管張口水注魂液仰吸五氣當
　即漱滿口中内外津液滿口咽之遺直入
　玄女口中五遇畢叩齒三通微呪曰玉清
　高上九天九靈化在玄女下入胃清金和
　玉映心開神朗服食日精金華充盈
漱咽靈液災不干
　靈液眞氣邪不干正
體生光華氣香蘭
　不食五榖無穢滓也
却減百邪玉鍊顔
　肌膚若霜雪綽約若處子
容能修之登廣寒
　廣寒北方仙宫之名又云山名亦曰廣霞
　洞眞經云冬至之日月伏於廣寒之宫其
　時育養月魄於廣寒之池天人採青華之
　林條以拂日月光也
晝夜不寝乃成眞
　勤修靜定則為眞人
雷鳴電激神泯泯
　泯泯取平聲讀調神理氣精魄恬愉雖遇
　震雷而不驚懾又曰雷鳴電激爲叩齒叩
　齒存思乃是神用不得言泯泯
　　黄庭章第四
黄庭内人服錦衣
　黄庭内人謂道母黃庭眞人謂道父人身
　備有之錦衣具五色也即謂五臓之眞氣
　也三庭之中備有之
紫華飛裙雲氣羅
　十方經云髙上玉皇衣文明飛雲之裙即
　神仙之所服也
丹青緑條翠靈柯
　五色雜氣共生枝條仙衣之飾
七𤯹玉籥閉兩扉
　外象諭也七竅開闔以諭關崙用之以道
　不妄開也𤯹籥之飾也存神必閉目故名
　曰閉兩扉
重扉金關宻樞機
　金取堅剛也老子云善閉者无關捷而不
　可開言養生者善守精神不妄洩也
玄泉幽闕高崔巍
　玄泉口中之液也一曰玉泉一名醴泉一
　名玉液一名玉津一名玉漿兩眉間為闕
　庭兩腎間為幽闕如門之左右象魏中間
　闕然為道腎在身中故曰幽闕也據腎在
　五臓之下而云高者形伏存神即在丹田
　之上故言髙也
三田之中精氣微
　内指事也丹田之中神氣變化感應從心
　非有非無不可為色象從麤入妙必其有
　係故以氣言之氣以心為主因主立象至
　精至微不可數求也道機經云天有三光
　日月星人有三寳三丹田三丹田中氣左
　青右黃上白下黑也
嬌女窈窕翳霄暉
　真誥云嬌女耳神名言耳聰朗徹明掩玄
　暉也
重堂煥煥明八威
　重堂喉嚨名也一曰重樓一曰重環本經
　云絳宫重楼十二級絳宫心也喉嚨在心
　上故曰重堂喉嚨者津液之路流通上下
　滋榮一體煥明八方八卦之神曰八威也
天庭地關列斧斤
　兩眉間爲天庭紫微夫人祝曰開道天庭
　使我長生列斧斤言勇壯
靈臺盤固永不衰
　心爲靈臺言有神靈居之靜則守一動則
　存神神具體安不衰竭矣
　　　中池章第五
中池内神服赤珠
　膽為中池舌下為筆池小腹胞為玉池亦
　三池之通名膽部曰龍旂橫天擲火鈴赤
　珠者火鈴之服
丹錦雲袍帶虎符
　丹錦雲袍心肺之色也在膽之上故曰雲
　袍符命符也九眞經云皇老君佩玄龍神
　虎符帶流金之鈴並道君之服也
橫津三寸靈所居
　内指事也臍在胞上故曰橫津臍下三寸
　為丹田眞人赤子之所居也
隱芝翳鬰自相扶
　謂男女之形體也隱翳交合自然之道按
　内外神芝訣云五臓之液為内芝内芝則
　隱芝也又云隱奥者也
　　　天中章第六
天中之岳精謹修
　天中之岳謂鼻也一名天臺消魔經云鼻
　欲數按其左右令人氣平所謂漑灌中岳
　名書帝録
靈宅旣清玉帝遊
　面為靈宅一名尺宅以眉目鼻口之所居
　故為宅也修之清通則神仙矣洞神經曰
　面為尺宅字或作赤澤
通利道路無終休
　太素丹景經曰一面之上常欲兩手摩拭
　之髙下隨形不休息則通利耳目鼻口之
　氣脉
眉號華蓋覆明珠
　明珠目也
九幽日月洞空無
　五辰行事訣云眉上直入一寸為玉璫紫
　闕左日右月又玉歴經云太清上有五色
　華蓋九重人身亦有之當存日童如日月
　之明也
宅中有眞常衣丹
　眞謂心神即赤城童子也亦名眞一亦名
　赤子亦名子丹亦名眞人心存見之常存
　目前與心相應衣丹象心氣赤色也
審能見之無疾患
　元陽子曰常存心神則無病也
赤珠靈裙華蒨祭
　玄膺之象色外論也
舌下玄膺生死岸
　内指事玄膺者通津液之岸也本經云玄
　膺氣管受精府
出清入玄二氣煥
　謂吐納隂陽二氣煥然著明也
子若遇之昇天漢
　人能善遇吐納之理則成天仙矣
　　　至道章第七
至道不煩决存眞
　專心則至
泥丸百節皆有神
　神者妙萬物而為言因象立名則如下說
髪神蒼華字太元
　白與黑謂之蒼最居首上故曰太元
腦神精根字泥丸
　丹田之宫黃庭之舍洞房之主隂陽之根
　泥九腦之象也
眠神明上字英玄
　目諭日月在首之上故曰明上英玄童子
　之精色也内指事也
鼻神玉壟字靈堅
　玉壟之骨象玉也神氣通天出入不竭故
　曰靈堅
耳神空閑字幽田
　空閑幽靜聦物則審神之所居故曰田也
舌神通命字正倫
　咽液以舌性命得正其五味各有倫理
齒神崿鋒字羅千
　牙齒堅利如劒崿刀鋒推羅衆物而食之
　者也
一面之神宗泥丸
　腦中丹田百神之主
泥丸九眞皆有房
　大洞經云三元隱化則成三宫三三如九
　故有三丹田又有三洞房合上三元為九
　宫中有九眞神三九二十七神氣相和人
　當存之亦謂天皇九魄變成九氣化為九
　神各居一洞房
方圓一寸處此中
　房有一寸故腦有瓣也
同服紫衣飛羅裳
　九眞之服皆象氣色飛猶輕也
但思一部壽无窮
　存思九眞不死之道
非各别住俱腦中
　丹田之中衆神所居
列位次坐向外方
　神繞丹田而外其面以扞不祥八素經云
　眞有九品向外列值則當上眞上向髙眞
　南向太眞東向神眞西向玄眞北向仙眞
　東北向天眞東南向靈眞西南向至眞西
　北向夫眞者不視而明不聽而聰不言而
　正不行而從
所存在心自相當
　心存玄眞内外相應
　　　心神章第八
心神丹元字守靈
　内象論也心為臓腑之元南方火之色栖
　神之宅故曰守靈也
肺神皓華字虛成
　肺爲心之華蓋皓白也西方金之色肺色
　白眞贊輕虛故曰虛成也
肝神龍煙字含明
　肝位木行東方青龍之色也於藏主目日
　出東方木生火故曰含明
翳鬰導煙主濁清
　翳鬰木象也得火而煙生得陽而氣生清
　則目明濁即目暗有別本無此一句
腎神玄冥字育嬰
　腎屬水故曰玄冥腎精為子故曰育嬰也
脾神常在字魂停
　脾中央土位也故田常在即黃庭之宫也
　脾房食消神康力壯故曰魂停
膽神龍矅字威明
　膽色青黃故田龍矅主於勇捍故曰威明
　外取東方青龍雷震之象者也
六府五臓神體精
　資保一身廢一不可故曰神體精心肝肺
　腎脾為五臓膽胃大腸小腸膀胱三焦為
　六腑所言腑者猶府色之府取中受物之
　義故曰腑也臓者各是一質共藏於身故
　謂之臓也言三焦者多矣而未的其眞蓋
　心肝肺三臓之上係管之中為三焦中黃
　經云肺首為三焦當指其所也又據五方
　之色脾為中黄應為五臓之主而今共以
　心為主者何也答曰心居臓中其質虛受
　也夫虚無者神識之體運用之源故徧方
　而得其主動用而獲其神不可以象數言
　不可以物類取
皆在心内運天經
　五臓六腑各有所司皆有法象同天地順
　隂陽自然戚攝之道故曰運天經也
畫夜存之自長生
　依上五神服色思存不捨不死之道也仙
　經曰存五臓之氣變為五色雲常在頂上
　覆蔭一身日居於前月居於後左青龍右
　白虎前朱雀後玄武即去邪長生之道也
　　　肺部章第九
肺部之宫似華蓋
　金官也肺在五臓之上四垂為字也
下有童子坐玉闕
　童子名皓華肺形如蓋故以下言之玉闕
　者腎中白氣上與肺連也
七元之子主調氣
　元陽子曰七元之君負甲持符辟除凶邪
　而布氣七竅主耳目聰明七元七竅之元
　氣也
外應中嶽鼻臍位
　中嶽者鼻也又為臍也臍為崑崙之山鼻
　為七氣之門位猶主也
素錦衣裳黃雲帶
　素錦衣裳肺膜之色也黃雲帯者肺中之
　黄脉蔓延羅絡有象雲氣
喘息呼吸體不快
　有時而然
急存白元和六氣
　白元君主肺宫也大洞經云白无君者居
　洞房之右是也
神仙乆視無笑害
　邪不干正
用之不巳形不滯
　常存此道形氣華榮至誠感神之所致也
　　　心部章第十
心部之宫蓮含華
　火宫也心臓之質象道華之未開也
下有童子丹元家
　心神丹元字守靈神在心内而云下者據
　華蓋而言
主適寒熱榮衛和
　寒熱隂陽靜躁之義也人當和適以營衛
　其身老子云躁勝寒靜勝熱清浄以為天
　下正
丹錦飛裳披玉羅
　象心臓之色也有肺之白氣象玉羅
金鈴朱帶坐婆娑
　金鈴内藥之象朱帶血脉之象生婆娑者
　言神之安靜也九眞經云黃老君帶流金
　之鈴仙服也
調血理命身不枯
　心安體和則无病夭
外應口舌吐五華
　心主口舌吐納五臓之液辯識五行之味
　故言外應
臨絶呼之亦登蘇
　有病厄當存丹元童子朱衣赤冠以救護
　之也
久久行之飛太霞
　常修此道能獲飛仙
　　　　肝部章第十一
肝部之宫翠重裹
　木宫也肝色蒼翠大小相重之象也
下有青童神公子
　肝東方木位主青故曰青童左位為公子
　公子一名含明上有華蓋故曰下
主諸關鏡聰明始
　於時主春青陽之本始於竅主目五行之
　關鏡也故田聰明之始
青錦披裳佩玉鈴
　青錦肝之色玉鈴白脉垂之象也昇玄經
　云三天玉帝蔕火玉之珮素靈經云靈耀
　君衣青錦單裳皆神仙之服也
和制魂魄津液平
　内指事也東春和煦萬物生成
外應眼目日月清
　肝位屬眼象日月明
百痾所鍾存無英
　左為無英肝神在左故存之有本為無英
　無英者物生之象也
同用七日自充盈
　五藏兼存故言同用七日為一竟一竟一
　復也故周易曰七日來復是也
垂絕念神死復生
　存念青衣童子形如上說
攝魂還魄永无傾
　太微靈書云每月三日十三日二十三日
　夕三魄棄身遊外攝之者當仰眠去枕伸
　足交手心上瞑目閉氣三息叩齒三通存
　心中有赤氣如雞子從内出於咽中赤气
　轉大覆身變成火以燒身使币覺體中小
　熱呼三魂名曰爽靈胎光幽精即微呪曰
　太微玄宫中黃始青内鍊三魂胎光安寧
　神寳玉室與我俱生不得妄動鑒者太靈
　者欲飛行唯詣上清若有飢渴得飲玄水
　玉精又每月朔望晦日七魄流蕩交通鬼
　魅制檢還魄之法當此夕仰眠仲足掌心
　掩兩耳令指相接於項上閉息七遍叩齒
　七道心存鼻端白氣如小豆大須臾漸大
　冠身上下九重氣忽變成兩青龍在兩目
　中兩白虎在兩鼻孔中皆向外朱鳥在心
　上向人口蒼龜在左足下靈蛇在右足下
　兩玉女者錦衣手把火光當兩耳門畢咽
　液七遇呼七魄名曰尸狗伏矢雀隂吞賊
　非毒除穢臭肺即微呪曰素氣九四制魄
　邪姦天獸守門嬌女執關鍊既和柔與我
　相安不得妄動看察形源若有飢渴聽飲
　月黄日丹
　　　腎部章第十二
腎部之宫玄關圓
　水宫也玄關圓者腎之形狀也玄水色内
　象論也
中有童子冥上玄
　腎爲下玄其神玄冥字育嬰心為上玄上
　玄幽遠氣與腎連故言冥上玄
主諸六府九液源
　五臓六腑九液交連百脉通流廢一不可
　六腑如上説九液九竅之津液
外應兩耳百液津
　腎宫主耳氣衰則聾陰陽和合血液流通
蒼錦雲衣舞龍幡
　蒼錦腎色之象也雲衣腎膜之象也龍幡
　青脉之象也九眞經云道君服青錦衣蒼
　華之裙也
上致明霞日月煙
　腎氣充足耳目聰明隂陽不衰外象論也
百病千災急當存
　元陽子曰寒暑相生男女相成腎中二神
　常衣青左男戴日右女戴月存想見之則
　永無炎患者也
兩部水王對生門
　腎臓雙對故曰兩部腎宫水王則化爲赤
　子故曰對生門
使人長生昇九天
　赤子化為眞人面昇九天九天者謂九氣
　青天其氣主生者也

黃庭内景玉經註卷上















黄庭內景玉經註卷中推八
　　　　梁丘子註
　　　脾部章第十三
脾部之宫屬戊己
　土宫也戊巳中央之辰也
中有明童黄裳裹
　明童謂魂停黄裳土之色
消殼散氣攝牙齒
　脾爲五臓之樞脾磨食消性氣乃金齒為
　羅千故攝牙齒
是為太倉兩明童
　太倉脾府此明童謂脾神神名混康
坐在金壹城九重
　注念存思神狀當然
方圓一寸命門中
　即黄庭之中丹田之所也
主調百榖五味香
　口中滋味脾磨之所致也
辟却處羸無病傷
　内指事也食消故也
外應尺宅氣色芳
　尺宅面也飢飽虛羸形手面色
光華所生以表明
　示知虛實
黃錦玉衣帯虎章
　脾主中黃謂黄庭眞人服錦衣也玉清隱
　書云太上道君佩神虎大章也
注念三老子輕翔
　三老謂元老玄老黄老之君也念脾中眞
　人自然變化子謂受黄庭之學
長生髙仙遠死殃
　莊子曰方生方死方死方生方可方不可
　方不可方可以此而談其理均也故長生
　者不死寂滅者不生不死不生則眞長生
　不生不死則眞寂滅何死殃之所及也
　　　膽部章第十四
膽部之宫六腑精
　膽胃大腸小腸膀胱三焦爲六腑也太平
　經云積精成青故膽為六腑之精也
中有童子矅威明
　文云膽神龍矅字威明勇捍之義也
雷電八根掦玉旌
　八方雷震有威怒之象也玉旌剛氣之色
　也
龍旂橫天擲火鈴
　膽青龍之色旌旂威戰之具也火鈴者膽
　邊肉珠之象也怒則奮張故言擲也
主諸氣力攝虎兵
　膽力互用主於捍難故攝虎兵
外應眼童鼻柱間
　内指事也心之喜怒形於眉目之間
腦髪相扶亦俱鮮
　人之震怒髪上衝冠
九色錦衣緑華裙
青錦東方九氣之色也緑華裙膽膜之象
佩金帯玉龍虎文
　膽神威明之服飾也
能存威明乗慶雲
　内象喻也思存膽神不倦則仙道可致也
役使萬神朝三元
　三元道君各處三清之上諸天神仙并朝
　宗之致也
　　　脾長章第十五
脾長一尺掩太倉
　太倉胃也中黄經云胃為太倉君元陽子
　曰脾正橫在胃上也
中部老君治明堂
　脾黄庭之宫也黄老君之所治上應明堂
　眉間入一寸是也
厥字靈元名混康
　脾磨食消内外相應大腸為胃之子混元
　而受納之康安
治人百病消榖粮
　胃管榮華則無疾傷
黃衣紫蔕龍虎章
　脾居胃上故曰黄衣也紫帶龍虎章胃絡
　之象
長精益命頼君王
　太倉混康為君為王
三呼我名神自通
　思胃腑之神則心虛洞鑒也
三老同坐各有朋
　上元老君居上黄庭宫與泥丸君蒼華君
　青城君及明堂中君居洞房中父母及天
　庭眞人等共為朋又中玄老君居中黄庭
　宫與赤城童子丹田君皓華君含明君英
　玄君丹元眞人等為朋也下簧老君居下
　黃庭宫與太一君魂停君靈元君太倉君
　丹田眞人等為朋也常存三老和合百神
　流通部位營衛無有差失也
或精或胎别執方
　玉暦經云下丹田者人命之根本精神之
　所藏五氣之元也在臍下三寸附著脊號
　為赤子府男子以藏精女人以藏胎主和
　合赤子隂陽之門户也其丹田中氣左青
　右黄上白下黑
桃孩合延生華芒
　桃孩隂陽神名亦曰伯桃仙經曰命門臍
　宫中有大君名桃孩字合延衣朱衣紫芙
　蓉冠暮卧存之六甲六丁來侍人也生華
　芒謂隂陽之氣不衰也
男女徊九有桃康
　男女合會必存三丹田之法桃康丹田下
　神名主隂陽之事徊三為九故曰徊九大
　洞眞經云三元隱化則成三宫三宫中有
　九神謂上中下三元君太一公子白元無
　英司命桃康各有宫室故曰有挑康
道父道毋對相望
　隂陽兩半成一故曰相望
師父師毋丹玄郷
　道為宗師隂陽之主也丹玄郷謂存丹田
　法也
可用存思登虛空
　學仙之道
殊途一會歸要終
　合三以為一散一以為三此道之要也玄
　妙内篇云兆欲長生三一當明
閉塞三關極固停
　文云口為天關精神機手為人關把盛衰
　足為地關生命扉又臍下三寸為關元亦
　曰三關言固精護氣不妄施泄
含漱金醴吞玉英
　金體玉英口中之津液大洞經云服玄根
　之法心存胃口方一女子嬰兒形元衣服
　正立胃管張口承注魂液仰翕五氣當漱
　滿口中内外津液滿口咽之遣入玄女口
　中五過畢叩齒三通咽液九遇也
遂至不死三蟲亡
　洞神訣云上蟲白而青中蟲白而黄下蟲
　白而黑人死三蟲出為尸鬼各化為物與
　形為殃擊之衝破也其餘衆蟲皆隨尸而
　亡故學仙者精謹備於五情之氣然後服
　食藥物以去三蟲又云上尸彭琚使人好
　滋味嗜慾凝滯中尸彭質使人貪財寳好
　喜怒下尸彭矯使人變衣服耽婬女色亦
　名三毒
心意常和致欣昌
　道通元礙
五嶽之雲氣彭亨
　五臓之氣為五嶽之雲彭亨流道无擁之
　稱也
保灌玉盧以自償
　玉廬鼻廬也言三蟲旣亡眞氣和洽出入
　玄牝綿綿不絶故四自債
五形完堅無災殃
　五體五臓自然相應故也
　　　上覩章第十六
上覩三元如連珠
　三元謂三光之元日月星也非指上中下
　之三元也
落落明景照九隅
　三光在上而下濁九隅九隅九方也言常
　存日月洞照一身也
五靈夜燭煥八區
　五靈謂五星也炳煥羅列一身常能存之
　則與天同休也
子存内皇與我逰
　大道無心有感則應
身披鳳衣銜虎符
　仙官之服御者
一至不乆昇虚无
　一者無二之稱也學道專一與虛同體則
　神仙可致也莊子云人能知一萬事畢
方寸之中念深藏
　方寸之中謂下關元在臍下三寸方圓一
　寸男子藏精之所言谨閉藏之
不方不圓閉牖窗
　方靜圓明不動不靜但當社塞不妄洩也
三神還精老方壯
　還精神於三田則久壽延年也
魂魄内守不爭競
　魂陽魄隂各得其一故易曰一陰一陽之
　謂道
神生腹中銜玉璫
　腹心内明口吐珠玉按五神行事訣云兩
　眉間直入一寸為玉璫紫闕竊觀文意未
　應是此也
靈注幽闕那得丧
　存神守一無橫夭也
琳條萬尋可蔭仗
　外象諭也琳條玉樹葛尋高遠象身形同
　眞則神明之所死蔭者也
三魂自寧帝書命
　眞道旣成名書帝籙
　　　靈臺章第十七
靈臺鬰藹望黃野
　靈臺心也謂心專一存見黃庭黃庭即黃
　野也
三寸異室有上下
　三丹四上中下三處各異每室方圓一寸
　故云三寸今人猶謂心為方寸即一所
間關營衛高玄受
　三田之間各有間關營衛分部至髙至玄
　心當受以存念之也
洞房紫極靈明户
　大洞經云兩眉間直上却入三分為守寸
　雙田入骨際三分有臺闕明堂正深七分
　左為青房右為紫户却入一寸為明堂宫
　左有明童眞君右有明女眞官中有明镜
　神君却入二寸為洞房左有無英君右有
　白元君中有黃老君却入三寸為丹田宫
　亦名泥丸宫左有上元赤子右有帝卿君
　却入四寸為流珠宮有流珠眞神居之却
　入五寸為玉帝宫有上清神毋君之其明
　堂上一寸為天庭宫上清眞女居之洞房
　上一寸爲極眞宫太極帝妃居之丹田上
　一寸爲玄丹宫中黄太一眞君居之流珠
　上一寸為太皇宫太上眞君居之故曰靈
　門户也
是昔太上告我者
　我者扶桑太帝君自謂也言我道成承昔
　道君授以黄庭之術也言此道不遠止下
　丹田故即言是昔也
左神公子發神語
　據大洞經左有无英此云公子亦互言耳
　發神語者用心專一則教之以道
右有白九併立處
　右為學道者之侍
明堂金匱玉房間
　皆上元之宫釋如下說也
上清眞人當吾前
　上元部神想在天庭之際
黃裳子丹氣頻煩
　謂中元童子庭於赤城頻煩氣盛不表竭
借間何在兩眉竭
　明堂之前
内俠日月列宿陳
　五晨行事訣云太上眞人招五辰於洞房
　南極元君受傳每夜年坐卧心存西方太
　白星在兩眉間直上一寸入一寸為玉璫
　紫闕在日右月又次存北方辰星在帝郷
　玄宫在髪際下五分直入一寸也又次存
　東方歲星在洞闕朱臺洞闕朱臺在目後
　一寸直入一寸是也又次存南方焚惑星
　在玉門華房玉門華房在兩目㫮際直入
　五分是也又次存中央鎮星在金匮黃室
　長谷黄室長谷在人中直入二分是也存
　之綴懸於上畢叩齒五通咽液二十五過
　微呪曰高元紫關中有五神寳矅敷暉放
　光衝門精氣積生化為老人首巾素容緑
　帔絳裙右帶流鈴左佩虎眞手把天剛散
　絳飛晨足躡華蓋吐芒鍊身三景保守令
　我得眞養魄制魄乘飆飛仙是其事也内
　象諭
七矅九元冠生門
　七矅七星配人之七竅九元九辰配人之
　九竅發一不丁故曰生門
　　　三關童第十八
三關之内精氣深
　謂關元之中男子藏精之所也又據下文
　口手足為三關又元陽子以明堂洞房丹
　田為三關并可以義取而存也
九微之中幽且隂
　上清大洞經云三元隱化則成三宫是名
　太清太素太和三三如九故有三丹田又
　有三洞房合上三元為九宫九宫中精微
　故曰九微言幽玄而不可見也
口爲天關精神機
　言發於情猶樞機也
足為地關生命棐
　言運用已身而生也棐或為扉
手為人關把盛衰
　縱捨由己
　　　若得章第十九
若得三宫存玄丹
　三丹田之宫故曰三宫玄丹丹元謂心也
　存思在心故偏指一所也
太一流珠安崑崙
　太一流珠謂心精洞神經云頭為三台君
　又為崑崙指上丹田也又云臍為太一君
　亦為崑崙指下丹田也言心存三田諸神
　皎然在目前本經曰子欲不死修崑崙山
　名也
重中樓閣十二環
　謂喉龍十二環相重在心上心為絳宫有
　象樓閣者也
自髙自下皆眞人
　高下三田十二樓閣皆有眞神有如上說
玉堂絳字盡玄宫
　絳官明堂上下相應皆宫室也
璇璣玉衡色蘭玕
　喉骨環圓動轉之象也蘭玗其色也
瞻望童子坐槃桓
　存見赤城童子子丹眞人坐言其神安靜
問誰家子在我身
　言巳有之
此人何丢入泥丸
　與上元諸神上下相應洞神經云腦為泥
　丸宫
千千百百自相連
　神本岀於一一生二二生三三生萬物變
　化不離身心
一一十十似重山
　存見萬神重疊安坐山象坐形
雲儀玉華俠耳門
　雲儀玉華鬢髪之號言耳居其間經曰髪
　神名蒼華几言華者敷榮之義猶草木之
　花
赤常黄老與我魂
　赤帝南方之帝君也黃老者中黄老君也
　魂為陽神魄為隂神隂陽相應故言與我
　魂太微靈書云人有三魂一曰爽靈二曰
　胎光三曰幽精常呼念其名則魂不離人
　身也
三眞扶胥共房津

　魂與赤帝黄老為三眞言相應扶胥同津
　共氣者也
五斗煥明是七元
　五斗星北斗又靈寳經有五方之斗亦為
　五斗調房訣云存九元七元者眠起初卧

　及食畢微呪曰五星開通六合紫房廻元
　隱道豁落七辰生魂者玄父變一成神生
　魄者玄母化二生身攝吾筋骨者公子為
　吾精氣者白元長生乆視飛仙十天
日月飛行六合間
　天地内爲六合存念身中日月星辰森羅
　萬象一如天地之間了了然也
帝郷天中地戸端
　眉上髪際五分直入一寸亦為帝郷又明
　堂上一寸為天庭天庭即天中也又鼻為
　上部之地户心存日月星辰等諸神皆當
　在其端端謂之鼻上髪際之下
面部魂神皆相存
　内外心神自相應也
　　　呼吸章第二十
呼吸元氣以求仙
　採飛根採玄矅吞五牙把九霞服食胎息
　之道皆謂天地隂陽四時五行之氣
仙公公子巳可前
　此洞房訣也洞房宫左為無英君一名公
　子仙公直指黄庭學者言學黄庭仙公復
　行洞房之訣而存見公子故言在前
朱烏吐縮白石源
　朱鳥舌象白石齒象吐縮導引津液謂隂
　陽之氣流通不絕故曰源
結精育胞化生身
　本巳之所從來
留胎止精可長生
　眞誥曰上清眞人口訣夫學仙之人安心
　養神服食治病使腦宮填滿玄精不傾然
　後可以存神服氣呼吸二景若數行交接
　漏泄施瀉者則氣穢神亡精靈枯竭雖復
　玄挺玉籙金書太極者將亦何解於非生
　乎在昔先師常戒於斯事云學生之人一
　交接則傾一年之藥勢二交接則傾二年
　之藥勢過此巳徃則不上之藥都傾於身
　是以眞仙常慎於此以為生主之大忌也
三氣右徊九道明
　三氣謂三丹田之氣右徊言周流順序調
　和隂陽則四關九竅通流朗徹而無病也
正一含華乃充盈
　存正守一神氣華榮故能充滿六合乘物
　而變
遙望一心如羅星
　存見赤城童子居在城中如星之映羅殼
金室之下不可傾
　謂心石肺下肺主金其色白故曰金室常
　能存之長生不死也
延我白首及孩嬰
　内指事也謂童顔不老也
　　　瓊室章第二十一
瓊室之中八素集
　謂上元清眞瓊室體骨之象也
泥丸夫人當中立
　經云洞房中有父母母即夫人也亦名道
　母泥丸洞房上巳釋
長谷玄郷繞郊邑
　長谷鼻也玄郷腎也郊邑謂五臓六腑也
　言鼻中之氣出入下與腎連周鏡臓腑心
　居赤城存想内外郭外曰郊故為象論也
六龍散飛難分别
　言六腑之氣微妙潜通難可分別當害存
　之也
長生至慎房中急
　氣亡液漏體腦枯竭雖益以畎澮而泄以
　尾閭不可不慎也
何為死作令神泣
　房中不慎傷精失明故神泣也
忽之褐郷三靈殁
　禍郷死地三靈三魂也謂爽靈胎光幽精
　　殁亡者也
但當吸氣録子精
　呼吸吐納閉房止精
寸田尺宅可治生
　謂三丹田之宅各方一寸故曰寸田依存
　丹田之法以理生也經云寸田尺宅彼尺
　宅謂面也
若當决海百漬傾
　謂房中淫泄不知閉止也
葉去樹枯失青青
　象人死無生氣
氣亡液漏非已形
　仙經云閉房鍊液不多言不遠唾反是亡
　矣
專閉御景乃長寜
　專閉情欲存服日光老子曰善閉者無關
　楗而不可開又上清紫文靈書有採飛根
　之法常以日初出東向叩齒九通畢隂呪
　日魂名日中五帝字日魂珠景照韜緑映
　廻霞赤童玄炎飈象祝呼此十六字畢冥
　目握固存五色流霞來接一身於是日光
　流霞俱入口中名曰日華飛根玉胞玉胞
　水毋也向日吞霞四十五咽畢又咽液九
　過也
保我泥丸三奇靈

　泥丸上丹田也大洞經云三元隱化則成
　三宫一曰太清之中三君二曰三丹田之
　神三曰符籍之神故曰三竒靈也
恬淡閉視内自明
　謂存思三丹田之法一如上說

物物不干泰而平
　行道眞正邪物不干
愨矣匪事老復丁
　猛獸不據攫鳥不搏老者反壯病者皆強
　愨矣必然
思詠玉書入上清
　精研内景必獲仙道
　　　常念章第二十二
常念三房相通達
　三房謂明堂洞房丹田之房也與流珠玉
　帝天庭極眞玄丹泥九太皇等諸宫左右
　上下皆相通達
洞得視見無内外
　存思丹田三三如九合為一明朗洞徹無
　有内外也
存漱五牙不飢渴
　靈寳有服御五牙之法五牙者五行之生
　氣以配五臓元精經云常以立春之日雞
　鳴時入室東向禮九拜平坐叩齒九通思
　存東方安寳華林青靈如老帝君九千萬
　人下降室内鬰鬰如雲以覆巳形從口中
　入直下肝腑祝曰九氣青天元始上精皇
　老尊神衣服羽青役御天官煥明歲星散
　耀流芳淘漑我形上食朝霞服引木精固
　養青牙保鎮朽零肝腑充盈玉芝自生延
　年駐壽色反童嬰五氣混合天地長并畢
　引青氣九咽止便服東方赤書玉文十二
　字也餘南方西方北方中央依按靈寳服
　御五牙之法而行之
神華執巾六丁謁
　神華者玉暦經云太隂玄光玉女道之母
　也衣五色朱衣在脾腑之上黄雲華蓋之
　下六丁者謂六丁陰神玉女也老君六甲
　符圖云丁卯神司馬卿玉女足日之丁丑
　神趙子玉玉女順氣丁亥神張文通玉女
　曹漂之丁酉神臧文公玉女得喜丁米神
　石叔通玉女寄防丁巳神崔巨郷玉女開
　心之言服鍊飛根存漱五牙之道成則役
　使六丁之神
急守精室勿妄泄
　精室謂三丹田上下資連而不絕制之在
　心心即中丹田也緩急之所由眞妄之根
　本也
閉而寳之可長活
　積精之所致也
起自形中初不闊
　調心使氣微妙無形
三宫近在易隱括
　謂三丹田眞官近在人身隱括精氣常以
　心為君主者也
虛元寂寂空中素
　外指事也素有二說
使形如是不當汙
　使形輕浄如懸縑素於空中也又云身中
　空虛使如器之漆素虛靜當然汙謂有其
　事也
九室正虛神明舍
　九室謂頭中九宫之室及人之九竅使上
　宫榮華九竅眞正則衆神之所止舍也洞
　神經云天有九星兩星隱故稱九天地有
　九宫故稱九地人有九竅故稱九生言人
　所由而生也
存思百念視節度
　存念身中百神呼吸上下一如科法文云
　千千百百似重山皆神象
六府修治勿令故
　按洞神經云六府者謂肺為玉堂宫尚書
　府心為絳宫元陽府肝為清泠宫蘭臺府
　膽為紫微宫無極府腎為幽昌宮太和府
　脾為中黃宫太素府異於常六府也
行自翔翔入天路
　謂升仙羽化也
　　　治生章第二十三
治生之道了不煩
　無爲清簡約以守志
但修洞玄與玉篇
　洞玄謂洞玄靈寳玉篇眞文黄庭也
兼行形中八景神
　玉緯經云五臓有八卦天神宿衛太一八
　使者立八節日八卦合太一為九宫八卦
　外有十二樓樓謂喉嚨也臍中為太一君
　主人之命也一名太極一名太淵一名崑
　崙一名持軀主身中萬二千神也
二十四眞出自然
　天有一十田眞氣人身亦有之又三丹田
　之所三八二十四眞人皆自然之道炁也
髙拱無爲魂魄安
　行忘坐忘離形去智
清靜神見與我言
　能清能靜則心神自見幾覧無外而與巳
　言即謂黃庭眞人
安在紫房幃慔間
　紫房幃幙一名絳宫謂赤城中童子所安
　之處存思心神其狀如此
立坐室外三五玄
　謂八景及二十四眞神營護人身則三田
　五藏眞氣調柔無炎病也
燒香接手玉華前
　玉華即華蓋之前謂眉間天庭也百神之
　宗元眞人之窟宅當仰面而存之也
共入太室璇璣門
　洞房經云天有太室玉房雲庭雲庭中央
　黄老君之所居也玉房一名紫房一名絳
　宫通名明堂上有華蓋東西宫洞通左右
黄庭之内人身具有之如上文說璇璣中
　樞名
髙研恬淡道之園
　研精恬淡眞氣來遊
内視密眄盡覩眞
　入靜思存百神森森
眞人在巳莫問隣
　玉暦經云老子者天地之魂自然之君常
　侍道君在左右人身備有之
何處遠索求因縁
　老子曰大道汎兮其可左右言不遠也


黄庭内景玉經註卷中












黄庭内景玉經註卷下推九
　　　　梁丘子註
　　　隱景章第二十四
隱景藏形與世殊
　學仙之士含光藏輝滅跡匿端
含氣養精口如朱
　肌膚若冰雪綽約若處子
帶執性命守虛无
　虚靜恬淡寂寞無為
名入上清死録除
　得補眞人列象玄名
三神之樂由隱居
　理身無為則神樂理國無事則人安三神
　三丹田之神也
倐歘遊邀無遺憂
　倏歘疾發也下文云駕歘接生宴東蒙或
　云倐歘龍名也元遺憂謂懸解
羽服一整八風驅
　八風八方之風先驅掃路也羽服仙服按
　上清寳文仙人有五色羽衣又飛行羽經
　云太一眞人衣九色飛雲羽章皆神仙之
　服也
控駕三素乗晨霞
　外指事也三雲九霞神仙之所御也
金輦正立從玉輿
　元録經云上清九天玄神八聖驂駕九鳳
　龍車玉輿金輦皆仙人之服器
何不登山誦我書
　書即黄庭經也
鬰鬱窈窈眞人墟
　山中幽䆳
入山何難故躊躇
　情志不決
人間紛紛臭如帤
　疾人間世不可居帤幣惡之帛也

　　　五行章第二十五
五行相推及歸一
　五行謂水火金木土相推者水生木木生
　火火生土土生金金生水水又生木周而
　復始又相刻法水刻火火刻金金刻木木
　刻土土刻水水刻火周而役始相推之道
　也反歸一者水數也五行之首萬物之宗
　老子云道生一一生二二生三三生萬物
　又易有太極是生兩儀太極者一也兩儀
　天地天地生萬物萬物又終而歸一一者
　無二之稱萬物之所成終故云歸一
三五氣合九九節
　妙眞經云三者在天為日月星名曰三光
　在地為珠玉金名曰三寳在人為耳鼻口
　名曰三生天地人凡三而各懷五故曰三
　五其常精也合三三者為九宫夫三五所
　懷順衆類也調和萬物理化隂陽覆載天
　地光明四海風兩雷電春秋冬夏寒暑温
　凉清濁之氣諸生之物不得三五不立也
　故曰天道不遠三五復返三五者天地之
　樞帯六合之要會九宫之氣節九九八十
　一為一章云云
可用隱地廻八術
　九官中有隱遁變化之法太上八素奔晨
　隱書是曰八術又太微八録術云太微中
　有三君一曰太皇君二曰天皇君三曰黃
　老君三元之氣混成之精出入上清太素
　之宫能存思之必得長生
伏牛幽闕羅品列
　伏牛腎之象腎為幽闕中黄經云左腎為
　玄妙君右腎為玄元君羅品列存思見之
三明出華生死際
　天三明日月星人三明耳目口地三明文
　章華是生死之際際音飾也
洞房靈象斗日月
　存三光於洞房洞房明堂巳釋於上者也
父曰泥丸毋雌一
　明堂中有君臣洞房中有夫婦丹田中有
　父母泥丸腦神名老子云知其雄守其雌
　雌無為一也
三光煥照入子室
　明白四達
能存玄眞萬事畢
　莊子曰通於一萬事畢也
一身精神不可失
　常存念之不舍須臾
　　　髙奔章第二十六
髙奔日月吾上道
　吾道君也上清紫文吞日氣法一名赤丹
　金精石景水毋玉胞經其法常以日初出
　時東向叩齒九通畢微呪日魂名日中五
　帝字日魂珠景照韜緑映廻霞赤童玄炎
　飈象呼此十六字畢冥目握固存五色流
　霞來接一身於是日光流霞俱入口中又
　上清紫書有吞月精之法月初出時西向
　叩齒十通微呪月魂名月中五夫人字月
　魄暖蕭芳艷翳廖婉虛靈蘭鬰華結翹淳
　金清瑩炅容臺標呪呼此二十四字畢冥
　目握固存月中五色精光俱入口中又於
　光中有黄氣大如目童名曰飛黄月華玉
　胞之精也能修此道則奔日月而神仙矣
鬰儀結璘善相保
　鬰儀奔日之仙結璘奔月之仙同聲相應
　同氣相求故二仙來相保持也
乃見玉清虛无老
　昇三清之上與道合同也
可以廻顔填血腦
　魂魄反嬰得成眞人
口銜靈芒携五皇
　口吐五色雲氣光芒四照與五皇老君同
　遊六合也
腰帶虎籙佩金璫
　仙人之服也九眞經云中央黄老君腰佩
　龍玄神虎符帶流金之鈴執紫毛之節佩
　符籙
駕歘接生宴東蒙
　歘倐歘言乘風氣忽發而徃或云歘條龍
　名也東蒙東海仙境之山也接生之方與
　生氣相按連歘然而遊其處
　　　玄元章第二十七
玄元上一魂魄鍊
　資一以鍊神神鍊以合一
一之爲物叵卒見
　一者無二之稱也心恬淡以得之知得之
　而不可見
須得至眞始顧眄
　守眞志滿一自歸已
至忌死氣諸穢賤
　凡飛丹鍊藥服氣吞霞等事皆忌見死屍
　殗穢之事此衛生家之共忌也然至道冲
　虛本無淨穢未獲眞正則净穢有殊珠而
　不齊則是非起於内生死見於外則清淨
　者生之徒濁穢者死之徒故為養生之所
　忌也
六神合集虛中宴
　六甲六丁六府等諸神俱在身中身中虛
　空則宴然而安樂不則憂泣矣
結珠固精養神根
　結珠謂咽液先後相次如結珠固精不妄
　洩神根形軀也夫神之於身猶國之有君
　君之有人人以書爲命君以人爲本互相
　資藉以為生主而調養之也
玉𥫽金籥常完堅
　老子云善閉者无闕楗不可開籥鎖籥𥫽
　或為匙也
閉口屈舌食胎津
　屈舌導津液食津而胎仙故曰胎津
使我遂錬獲飛仙
　積功勤誠之所致也
　　　仙人章第二十八
仙人道士非有神
　修學以得之也
積精累氣以爲眞
　有本或無此句遂闕注
黃童妙音難可聞
　黄童黄庭眞人一名赤城童子妙音謂黄
　庭道之妙音也
玉書絳简赤丹文
　黄庭經一名太帝金書一名東華玉篇也
字曰眞人巾金巾
　眞人即黃童也金色白在西方主肺肺白
　在心上故曰巾九眞經曰青帝衣青玉錦
　衣帔蒼華飛裙建扶芝丹冠巾金巾又元
　陽子四眞人憑午侰子履卯戴酉酉者金
負甲持符闇七門
　老子六甲三部符云甲子神王文卿甲戌
　神辰子江甲申神扈文長甲午神衛上卿
　甲辰神孟非郷甲寅神明文章存六甲神
　名則七竅開通无諸疾病
火兵符圖備靈關
　赤章斬邪籙皆役使三五火兵又衛靈神
　呪田南方丹天三炁流光熒星轉燭洞照
　太陽上有赤精開明靈童總御火兵備守
　三官即火兵三五家事也符者八素六神
　陽精玉胎鍊仙隂精飛景黃華中景内化
　洞神鑒乾等諸符也圖謂太一混合三五
　圖六甲上下隂陽圖六甲玉女通靈圓太
　一眞人圖東井沐浴圖老子内視圓西昇
　八史圖九變含景圖赤界等諸圖可以守
　備靈關靈關即三關四關等身中眞有之
前昂後畢高下陳
　列位之形象也
執劒百文舞靈幡
　神兵幡劒之狀
十絶盤空扇紛紜
　空中作氣煒曄揮霍
火鈴冠霄隊落煙
　金精火鈴冠徹霄漢都伍隊陣狀如落煙
　屯雲之勢
安在黄闕兩眉間
　存思大兵氣狀俱在天庭天庭一名黃闕
　兩眉間是
此非枝葉實是根
　學仙之本
　　　紫清章第二十九
紫清上皇大道君
　亦名玉晨君也
太玄太和俠侍端
　太玄太和眞仙之嘉號也
化生萬物使我仙
　道氣之功勣也
飛昇十天駕玉輪
　乘歘而徃
晝夜七日思勿眠
　至誠則感
子能行此可長存
　延年神仙之道
積功成鍊非自然
　學以致其道也
是由精誠亦由專
　守一如初成道有餘
内守堅固眞之眞
　不失節度也
虛中恬淡自致神
　神以虛受
　　　百縠章第三十
百榖之實土地精
　草實曰榖隂之類也
五味外美邪魔腥
　非清虛之眞氣
臭亂神明胎氣零
　胎氣謂無味之味自然之正氣也服氣有
　胎息之法零猶失也
那從反老得還嬰
　言不可得髪白反黑齒落更生此一句應
　在自存神之下超此不類者
三魂忽忽魄糜傾
　忽糜不恬淡糜傾朽敗也
何不食氣太和精
　進勸服鍊之道
故能不死入黄寜
　黄寧黄庭之道成也
　　　心典章第三十一
心典一體五臟王
　神以虛受心爲栖神之宅故為王也
動靜念之道德行
　謂念丹元童子也夫念為有忘為無念則
　易心而後語忘則及心而神全故道德行
清潔善氣自明光
　常念之故
坐起吾俱共楝梁
　神以身為屋宅故云共棟梁吾丹元子也
畫日矅景暮閉藏
　莊子云其覺也形開其寐也魂交交閉也
通利華精調隂陽
　謂心种用捨與目相應華精目精也心開
　則目開心閉則目閉晝陽而暮隂故云調
　隂陽
　　　經歴章第三十二
經歴六合隱卯酉
　舉心之用捨陰陽之所由也晝為經歷暮
　為隱藏六合天地内上下四方卯百也北
　為暮幽隱屬也
兩腎之神主延壽
　腎神玄冥字育嬰配屬北方主暮夜人能
　上精則長壽河上公曰腎藏精
降逍斗藏初九
　九陽數也斗北辰也北辰主陰謂陽氣下
　與隂合易曰乾吉在無首無首藏也
知雄守雌可無老
　守雌則藏九之義也
知白見黑急坐守
　老子云知其雄守其雌知其白守其黑皆
藏九之義也
　　　肝氣章第三十三
肝氣鬰勃清且長
　肝位東方東方木主春生氣之本也清長
　氣色之象
羅列六府生三光
　存想生氣徧照五臓六脾如日月星辰光
　矅明朗也
心精意專内不傾
　能之一也
上合三焦下玉漿
　言肝氣上則與三焦氣合下則為口中之
　液亦猶隂氣上則為雲下則為雨雨潤萬
　物玉漿潤百骸九竅也
玄液雲行去臭香
　眞氣周流則无炎病矣
治蕩髪齒鍊五方
　雲行兩施無所不通五方五臓也
取津玄膺入明堂
　咽液之道必自玄膺下入喉嚨喉嚨一名
　重樓重樓之下爲明堂明堂之下爲洞房
　洞房之丁為丹田此中部
下漑喉嚨神明通
　身命以津氣為主也
坐侍華蓋遊貴京
　華蓋肺也肝在肺之下貴京丹田也
飄颻三帝席清涼

　三帝三丹田中之道君也亦名眞人言肝
　氣飄𩙝周流三丹田之所也肝氣爲目精
　故言席清涼
五色雲氣紛青葱
　肝氣與五臓相雜上為五色雲也

閉日内眄自相望
　常存念之五臟自見矣
使心諸神還相崇
　赤城童子與五臓眞人合契同符共相尊
　敬也
七玄英華開命門
　七竅流通无留滯也
通利天道存玄根
　身為根本也
百二十年猶可還
　當急修行時不可失
過此守道誠獨難
　去死近矣
唯待九轉八瓊丹
　九轉种丹白日昇天抱朴子九丹論云考
　覧養生之書鳩集乆視之方曾所披涉篇
　巳千計矣莫不以還丹金液為大要焉又
　黄帝九鼎神丹經云帝服之而昇仙與天
　地相畢乗雲駕龍出入太清八瓊丹砂雄
　黄雌黃空青硫黄雲毋戎鹽消石等物是
　也
要復精思存七元
　雖服神丹兼習黃庭之道七元者謂七星
　及七竅之眞神也又五帝无君及白元无
　英君亦為七元道君洞房訣云存七元者
　其呪曰廻无隱遁豁落七辰乃七元也
日月之華救老殘
　左目為日右目為月目主肝配東方木行
　也木位春春為生氣故云救老殘
肝氣開流終無端
　莊子曰指竅為薪而火傳生得納飬而命
　績也
　　　肺之童第三十四
肺之為氣三焦起
　中黄經日肺首為三焦肺之為氣謂氣嗽
　氣嗽起自三焦故言三焦起說三焦者多
　未的其實今以爲五臓之上係管爲三焦
　焦者熱也言肝心肺頭焦熱之義也
視聽幽冥候童子
　童子心神赤城中者元陽子曰閲離而下
　存童子童子是目童也謂人欲知死生當
　以手指柱目眥候其目光有光則生無光
　則死也
調理五華精髪齒
　五華五臓之氣仙經曰髪欲數櫛齒欲數
　叩也
三十六咽玉池裏
　口爲王池亦曰華池膽為中池胞為玉泉
　華池咽液入丹田所謂漑灌靈根也
開通百脉血液始
　身中血液以口爲本始也
顔色生光金玉澤
　百節開通
齒堅髪黒不知白
　反老還嬰
存此眞神勿落落
　專誠不墮
當憶此宫有座席
　此宫謂肺宫也座席神之所安中黃經云
　肺首為三集玄老君之所居也
衆神合會轉相索
　衆眞同聚慮有邪精
　　　隱藏章第三十五
隱藏羽蓋看天舍
　此明脾宫之事脾為丹田黄庭中央戊已
　土行也上觀肝肺如蓋如舍也
朝拜太陽樂相呼
　謂魂神與衆仙合會也素靈經云太上神
　仙有太陽君少陽君太虛君浩素君群仙
　宗道之遊樂也
明神八威正辟邪
　八威八靈神也眞誥云北帝殺鬼呪曰七
　正八靈太上皓兇長盧巨獸手把帝鐘素
　裊三神戚劒神王衛法辟邪之道也
脾神還歸是胃家
　脾神名常在字魂停脾磨食消胃家之事
　也中黃經云胃為太倉太倉脾府也
耽養靈根不復枯
　脾為黄庭人命之根本心專養之延年神
　仙也
閉塞命門保玉都
　元陽子曰命門者下丹田精氣出入神之
　處也養童下籥護其主主身也身為玉都
　神聚其所猶都邑也
萬神方胙壽有餘
　胙報也萬神以養見報故壽餘也
是謂脾建在中宫
　脾王中宫土德
五臓六腑神明王
　以脾為主
上合天門入明堂
　存五臓六腑之氣上合天門天門在兩眉
　間即天庭是也眉間入一寸為明堂
守雌存雄傾三光
　老子一云知其雄守其雌雌牝柔弱也三光
　日月星也
外方内圓神在中
　外方内圓明堂之象
通利血脉五臓豊
　神恬心靜
骨青筋赤髓如霜
　百脉九竅皆悉眞正
脾敕七竅去不祥
　脾磨食消耳聦目明
日月列布設陰陽
　日陽月隂日男月女
兩神相會化玉漿
　男女陰陽自然之津液也
淡然無味天人粮
　神雖合會當味無味
子丹進饌肴正黄
　饌氣也子丹眞人進丹田之眞氣脾為中
　黃脾磨食消也
乃曰琅膏及玉霜
　津液精氣之色象也
太上隱環八素瓊
　謂絳宫重樓十二環即喉嚨也中有八素
　之瓊液也
漑益八液腎受精
　咽液流下入腎宫化為玉精也
伏於太隂見我形
　太隂洞房為覩瓊液之形象也
揚風三玄出始青
　青楊風感而化也隂陽二氣與和氣為三
　三生萬物生物微妙故曰三玄出始青言
　萬物生而色青也太平經曰積精成青也
恍惚之間至清靈
　隂陽生氣至微至妙
戲於飚臺見赤生
　調暢之氣化為赤子赤子真人也飆臺闃
　風臺神仙之遊集也
逸域熈眞餋華榮
　物外眞氣自然養生
内盼沉默鍊五形
　内觀形體神氣長存
三氣徘徊得神明
　三丹田之氣也
隱龍遁芝雲琅英
　仙經云肝膽為青龍故曰隱龍五臓九孔
　八脉為内芝故曰遁芝雲琅英脾氣之津
　液
可以充飢使萬靈
　服氣道成役使鬼神
上蓋玄玄下虎章
　神仙之服御也元録經云仙人有玄羽之
　蓋神虎玉章也
　　　沐浴章第三十六
沐浴盛潔素肥薰
　盛古浄字肥無肉薰五辛
入室東向誦玉篇
　太帝在東故也
約得萬徧義自鮮
　不出身中
散髪無欲以長存
　仙經服九霞必先散髪天胎息法仰卧散
　髪令挑髙二寸五分屈兩手大毋指握固
　閉目申兩臂去身五寸乃漱滿口中津液
　咽之滿三徐徐以鼻内氣氣入五六息則
　吐之一呼一吸為一息至十吐氣可少頻
　申訖復為之滿四九為一竟矣尋觀文意
　此散髪非尊此道也蓋散髪无為自得之
　意无外情欲而已
五味皆至正氣還
　合五為一自然之道
夷心寂悶勿煩冤
　悶靜也寂默清靜道經云其政悶悶其民
　淳淳
過數巳畢體神精
　專精所致
黃華玉女告子清
　丹田隂神與巳言也
眞人旣至使六丁
　眞人指學者身也至謂精至六丁如上說
　者也
即授隱芝大洞經
　隱芝謂隱道也以仙人喻芝英
十讀四拜朝太上
　玉精眞訣田東華玉篇者必十讀四拜玉
　篇謂此文
先謁太帝後北向
　太帝在東七元居北故也
黃庭内經玉書暢
　仙道成矣
授者曰師受者盟
斯文可重故以為盟
雲錦鳳羅金鈕纏
　信誓之物
以代割髪肌膚全
　契誠不假出血斷髪
携子登山歃液丹
　受行黃庭道者必重盟而後傳
金書玉景乃可宜
　信洽方授
傳得可授告三宫
　三官天也水也
勿令七祖受冥患
　傳非其人殃及先世患讀為還也
太上微言致神仙
　可尊可貴
不死之道此眞文
　一心散重奉而行之



黃庭內景玉經註卷下(終)





