#+TITLE: 太上濟度章赦--
#+DATE: 2016-06-11 12:26:53
#+SOURCE: github.com/kanripo/KR5a0328 master e25b09d7                
太上濟度章赦卷上官七
　　章
　　　延生解厄章(七曜齋用)
具位(臣)某誠惶誠恐稽首頓首再拜上言(臣)
濫叨眞秩誓暢玄風凡激切以皈投盍慇懃
而敷奏(臣)謹據齋意臣仰惟圎穹廣覆列緯
經行司下土之機祥察人生之禍福况命分
枝榦運列禄刑六甲三元周行歳月三災九
厄廵察日時自非請命以扶衰曷俾消災而
益算謹爲拜章一通上聞三天伏望帝恩昭
曠宸澤敷羅特降勑命宣告日月星宿璇璣
玉衝三天玄曹十二分野六十甲子主宰官
君特爲齋主某人除本生身命之災解流年
臨犯之厄二運三限俱進吉星八卦九宫無
逢惡曜庶蠲災患迓續禎祥(臣)謹爲上請南
上君壽命君丹秩君絳宫君消災君解穢君
各一人官將各一百二十人主消滅惡星度
厄益壽太和眞一好生君運氣君定貴君各
五人官將各一百二十人主和順流年禳解
惡曜解刑度厄君延壽益算君請命好生君
收刑却煞君斷刑絶煞君執刑收煞君各五
人官將各一百二十人主益算延年拘制刑
煞萬福君南極君司命君太白明星君定名
玉曆君財庫禄庫君各五人官將各一百二
十人主増注生名削落死籍拘魂制魄君周
玉君各一人玉曆素女千二百人主拘魂守
魄録神衛氣天曹解災去禍君五方生炁君
益命延夀君六甲將軍從官吏兵主度厄消
災除邪保命庶使齋主某人運限恊和身命
安泰動靜出入有禄馬之加臨分野𨇠離無
災刑之衝戰木星爲災金星制之土星爲災
木星制之金星爲災火星制之水星爲災土
星制之俾得調理五行和合四象命基鞏固
夀址堅牢度厄扶衰解災保算益廣好生之
澤上禆育物之仁蒙如所陳𠃔昭玄貺恩惟
大道分别求哀(臣)愚謹因二官直使正一功
曹左右官使者隂陽神决吏科車赤符吏剛
風騎置吏驛馬上章吏飛龍騎吏進章鳳凰
騎上章雲龍騎言章風發騎御章神龍騎奏
章飛龍飛虎騎各二人出操(臣)爲齋主某人
拜上某章上詣三天曹伏願天恩告報(臣)誠
惶誠恐稽首頓首再拜以聞
　　謝土安宅章(安宅齋用)
(臣)矢心領教勵志度人自揆踈庸夙叨涵育
敢瀝粟絲之悃仰酬山岳之恩(臣)謹據齋意
(臣)切惟齋主某人繼述謀家辛勤問舍經營
版築莫奠室廬塡塞掘移慮傷禁忌况星𨇠
之臨照與神煞之循環練日練時或因冐觸
定方定位恐致災衰期寜靜於土司盍皈依
於帝闕仰希福慶預殄屯危謹爲拜章一通
上聞三天伏望皇極流祥蒼旻委監特降玉
清道炁靈寳妙光灌注齋主某人所造屋宅
之中内外輝華邇遐洞煥導迎萬福辟斥千
妖鎭守眞靈各安隅界觸犯神煞咸回善心
卜世卜年永臻玄貺(臣)謹爲上請謝土君制
土君解土君安土君安定君安宅君五方保
護君解功破耗君各五人官將各一百二十
人主解謝造宅巳來前後動土觸犯禁忌太
歲太隂大將軍一百二十位官符毒火吊客
䘮門上下神煞悉令和釋其有方隅神祇因
掘鑿權遷避者請告諭冝復本位陽方君安
上君右都候君安石安土君各一人官將各
一百二十人考官吏兵主收攝土公之鬼母
敢侵犯郷邑大夫神君守宅大神守宅三將
軍吏兵三十萬人主驅遣五方土炁故炁遏
絶邪精母令侵犯五岳將軍六甲神將五方
安宅大將軍護宅大將軍保宅大將軍鎭宅
大將軍各一十一人鎭安宅舍驅斥邪精九
横三災千殃萬厄悉皆消蕩母損居人庶使
齋主某人自今以徃百事康安宅舍光鮮門
庭清謐盗賊虚耗逺離他方水火官災母撓
近部鬼邪絶滅疾病消除瘴疫不興謀生稱
遂詩書有耀冨貴無涯眷屬利安以爲效信
　　　遣疫癘保病章
(臣)濫膺選舉冐綴班聮蹇淺自慚希夷未悟
扣宸閽而屢請靦靈府以知非亶冀隆慈曲
垂涵貸(臣)謹據齋意(臣)切念齋主某人塵寰
渉迹身世謀生五慾七情寧無翳累百非衆
慝易積愆尤致寒暑燥濕之憑凌乗身命運
限之屯滯忽沾疫炁遂履危機自非帝造之
垂矜曷俾餘生之有慶謹爲拜章一通上聞
三天伏望盛德涵容玄恩矜恤特降玉清道
炁靈寳妙光灌注某人身家之中俾正炁輝
明妖氛逺離消災解厄保命延生(臣)謹爲上
請北闕九夷君北黒天機君運炁解厄君地
官督炁君各五人官將各一百二十人北城
化吏五人天市大夫一人五瘟部炁兵四十
萬人拒天大兵千萬人主收制疫毒斷除瘟
炁東方九夷君八十一官君斷青瘟青毒之
炁南方八蠻君六十四官君斷赤瘟赤毒之
炁西方六戎君三十六官君斷白瘟白毒之
炁北方五狄君二十五官君斷黒瘟黒毒之
炁中央三秦君一十二官君斷黄瘟黄毒之
炁大胡老君家中守宅三將軍左右三部將
軍赤陽兵士運炁解厄君五瘟都炁君吏兵
各三十萬人與里社井邑君主同心收除斬
制疫鬼中宫遊邏大將軍科車武騎大將軍
鋒火虎賁大將軍監天敢健大將軍邀遮大
將軍鋒火大將軍驍騎大將軍斬斷虎賁大
將軍羅網龍虎大將軍討捕飛行大將軍吞
天絶地大將軍各一人吏兵七十萬人主収
斷五瘟積類無侵鄰里摇天動地兵十萬人
討天君胡越騎君隂陽神決吏収炁食炁吏
収神食神吏収鬼食鬼吏収毒食毒吏各一
人執赤越大胡君千二百人三五元命功曹
使者魁罡擊剌將軍各一十五人金剛八煞
兵士各九十六人主収捕瘟鬼掃蕩疫炁免
相侵染貽禍郷閭即俾某毒炁消除病源康
復天醫扶體靈藥資身家門尊卑均臻景貺
　　　収邪斷恠解厄保命章
(臣)蹄涔卑賤茅徑昏愚夙沐洪恩濫司玄教
誓度人而激切庶賛化以承宣凡有皈投敢
忘關告(臣)謹據齋意(臣)切念齋主某人運逢
屯否身際妖邪致寢食之倉皇覺精神之顛
倒致生疾患藥餌罔功恐渉𡨚愆況綿莫釋
歷時既乆恠證愈深自非請命於虚玄曷克
流恩於圎輻謹爲拜章一通上聞三天伏望
廣運慈悲曲加拯援特降玉清道炁靈寳妙
光灌注齋主某人身家之中俾内外洞明門
庭輝煥靈光所燭邪祟逺離疾病安痊壽齡
延永(臣)謹爲上請斷邪天靈官功曹攝神衛
身吏斷邪使者護身將軍檢邪直符斬邪剌
姦吏攝神使者主驅逐精魅收捕兇邪好生
保命大將軍續命大將軍驅邪大將軍斬邪
大將軍度厄大將軍各一人官將各一百二
十人主解除災厄却去精邪安平守石君一
人官將一百二十人无上監炁君一人兵士
七十萬人天罡大兵五丁君一百萬人无上
天生君五人兵士一百二十人蓋天大將軍
兵士七十萬人髙麾大鼔五湖將軍反甲逆
鱗兵四十萬人收鬼食鬼吏收炁食炁吏收
神食神吏主收捕諸惡君擾害生民無上中
宫五曹校尉兵五十萬人清玄公君一人官
將一百二十人主捕制鬼賊陸梁犯人歲甲
君太甲君朱隂君各一人官將各一百二十
人五天侯將軍兵士十萬人主擒戮精魅勦
蕩無留陽明君一人官將一百二十人與所
在眞官諸部吏兵社稷土地山林孟長同心
恊力和合家中守宅諸神併力追捉無令隱
漏攝赴天獄依律蕩除又爲上請左右隂陽
太醫吏救治病源太和眞一好生君解禳惡
曜庶使齋主某人形體安和邪精殄滅疾病
痊愈藥食調平眷序康寜門庭清肅起居隨
意謀爲稱心永保利貞以爲效信
　　　保病解厄章(資福齋用)
(臣)學業愚蒙性資荒陋幸縁宿慶僣陟眞階
誓殫濟度之勤庸報生成之德(臣)謹據齋意
(臣)切惟齋主某人命運災衰形神凋瘁三業
十惡夙累行藏六曜五星偶凌次舍忽染疾
疢寢食靡寧藥餌罔勲日時浸乆夙宵驚戰
控告無門非頼帡幪曷臻平復謹爲拜章一
通上聞三天伏望隆慈誕施惠澤特降玉清
道炁靈寳妙光灌注齋主某人身家之中俾
災炁消除靈光照耀目今病患早遂平安(臣)
謹爲上請陽秩君一人司命吏一百二十人
各主重病未痊速令康愈須㬰君赤天食炁
君各一人官將各一百二十人主乆病困衰
即得痊療收神上明君一人官將各一百二
十人主明暢精神斷除惡夢赤星君三天慰
愈君各一人官將各一百二十人主制絶家
親乗時搆釁解考君度命君益算君誅殃君
遊邏大將軍地燒大將軍各一人官將各一
百二十人主收録邪精辟除故炁火龍君山
周君東明大夫君各五人官將各一百二十
人主制醫藥黄衣節命玉女月玄玉女各千
二百人主持神方太仙明堂玉女千二百人
主按方治病中宫大醫吏十二人主擇方合
藥天醫官醫太醫五官治病醫吏各一十二
人主入臟腑經絡關節行神存炁天曹上平
太醫吏一十二人治病功曹一十五人主上
詣鳳凰太清宫中取五色神藥和合官君治
療病患木官持藥金官持鍼水官主湯火官
主灸土官和德各奏竒勲東青生炁君南赤
生炁君西白生炁君北黒生炁君中黄生炁
君各領吏兵除邪收病南昌朱陽君黄老君
天魂君地魄君各一人起生玉女玉曆素女
各千二百人主扶却災危度脫年命即俾齋
主某人炁體康健災衰消散精邪逺避殃訟
和平病患蠲除命身牢固服藥有效動止無
魔命運亨嘉以爲效信
　　　傳法授道祈恩謝過章(傳度用)
(臣)誤奉宸恩濫承師泒期提後進庸紹前脩
僣陳悃愊之私仰謝涵濡之澤(臣)謹據齋意
(臣)切惟女青玉律選舉至難太極金科保任
尤重儻傳授有乖於踐履則師資俱冐於憲
章今弟子某人潔己求眞願叅上法靜言障
累越有數端或神炁難保於脩齡或骨相不
符於道品或九玄七祖冡訟未消四負三生
兇仇猶結或宿劫今世譴考尚縈或故作誤
爲愆尤莫釋匪頼甄陶之賜曷諧願望之隆
謹爲拜章一通上聞三天伏望曲施玄𨤲俯
矜丹悃特降玉清道炁靈寳妙光灌注弟子
某人五宫六府之中俾正炁輝華道心開發
靈光羅絡妄累消鎔仍乞敕命宣告三界十
方應干玄局特爲蠲消考訟解釋愆尤紀字
玄編定名青簡(臣)謹爲上請无上九天帝君
三十二天帝君五老帝君日宫月府五星四
曜南辰北極列宿星君三省五師三官九府
天曹主執四司眞靈福地洞天五岳四瀆地
水職司三界神祇俱赴玄壇證明傳度又爲
上請靈寳六部仙官三界所向玄曹赫奕仙
曹玄壇侍經護道降眞召靈合屬仙吏九天
司命府青玄黄籙院玉清神霄玉府上清童
初府玄靈璇璣府北魁玄範府靈寳如意萬
司九天溥度院(隨所傳/俱開冩)將軍神吏玉童玉女
合該傳授將吏官君疾速分景化形隨逐香
火伺候交撥輔佐宣行庶弟子某人證誓萬
靈告盟衆聖勤修精進學道叅眞存念行持
濟生度往身膺仙職心契玄宗智慧洞明慈
悲利益魔試寖絶靈貺日臻譽望興隆邇遐
皈向功圎道備舉形仙飛永暢眞風益光宗
緒誓終浩劫歸戴玄元蒙如所陳𠃔昭聖造
　　　謝罪祈雨章(雷霆齋合用)
(臣)愚蒙無取踈謬何庸夙依覆育之恩勉飭
精修之志承符領教宣德濟人凡有皈投理
冝關告(臣)謹據齋意(臣)切惟春耕秋歛稼穡
之常乆旱亢陽炁運之變儻時雨未敷於播
種則嘉禾曷望於豐登況溝澮之如焚極閭
閻之愁嘆何以卒歲坐見饑荒諒萬兆之積
過浩繁而司土之神明譴責匪繇帝力莫籲
民哀謹爲拜章一通上聞三天伏望道德曲
成慈悲善應特降敕命告下十方三界一切
眞司原赦下民隱顯之愆垂軫歲事阻飢之
苦亟沛甘澤爲長禾苗更乞告宣主宰雷霆
之司掌執風雨之吏湫澗澤洞威聖龍神城
隍山川祀典社貌應干攸屬各體慈仁嘯命
風伯雨師指麾雷公電毋普注膏雨甦解焦
枯(臣)謹爲上請天翁正氣君河上眞人九海
九江九河北玄君各一人官將一百二十人
主水炁泉源興雲𦤺雨海中玉女千二百人
河伯吕公子三十六人主興起水脉立降風
雨四洲九谷君靈臺漢明君九州玄冥君九
江北玄君九侯君各一人官將各一百二十
人湖中玉女千二百人主召攝河伯使者青
水帝君九江水帝十二溪女水部鬼神河平
掾吏合符行雨應時下降於疆邑之内驅雷
役電興風布雲先霡霂於江河次霶𩃱於郊
野即俾甘霖應候好雨知時槁禾回青平疇
變緑苗秀而實歳稔且穰騰樂事於坰原播
歡聲於齓耋願拜成終之造𠃔垂資始之恩
更冀百穀用成九垓咸遂遺蝗遁影妖魃潜
蹤飽食暖衣極三農而快樂仰事俯育歷百
歳以光華蒙如所陳𠃔昭宸貺
　　　祈嗣章(祈嗣用)
(臣)草芥微生塵泥賤品濫承正化得奉眞宗
無半功之可書有千愆之堪録曲蒙覆育亶
藉汪涵敢九拜以歸誠僣一言而瀆聽(臣)謹
據齋意(臣)切惟父子有親人倫之本夫婦有
别天屬之常儻身命有犯於孤辰與運限或
罹於寡宿或相囚戰或犯刑衝𦤺嗣續之未
諧使宗祊之莫托逡廵暮景翕忽衰齡自非
請命於玄穹曷克承恩於黄混謹爲拜章一
通上聞三天伏望大德好生至仁無外特降
敕㫖告下玄曹應身命中夙生今世所有戰
衝盡與解釋仍乞賜降玉清道炁靈寳妙光
灌注某人妻某氏身心之中即令起處安和
胞胎凝結疾病不作榮衛勝常十月周圎誕
生男嗣願心圎滿福慶駢臻(臣)謹爲上請司
命君司録君南斗降生度化君東斗度星通
炁君西斗度魂結胎君北斗通魂通血實骨
君中斗度魂成人音聲君主成就胞胎結聚
魂魄注生夫人注生天女通脉運骨天女回
星度胎天女各五人從官各一十二人主和
合隂陽結胎成形度胎夫人五人上詣五方
五斗闕下請以五方眞炁覆育已身榮衛調
和凝結胎孕五行君素白玄明君文曆君各
一人官將各一百二十人主降炁結胎除邪
護正解除夫妻刑害成就陽男中神太和眞
君隂陽生炁君三元丹田赤白君各五人官
將各一百二十人主血炁流通黄白相褁多
引陽炁牢結男胎陽神决吏男神玉女各二
人甲子神人君吏主扶助眞胎凝結陽炁若
已孕女回轉爲男即俾某人妻某氏懷胎含
孕起居不傷全陽成男飲食無忌月數滿足
必産陽男日吉時良速得分娩毋子周圎以
爲效信
　　　文昌祈禄章(祈禄用)
(臣)睢盱無取骯髒何庸濫叨雨露之恩愳積
雷霆之譴尚祈洪造俯賜慈觀(臣)謹據齋意
(臣)職惟領教理難抑違依按眞科次第修奉
(臣)切惟登崇俊良拔擢材彦一則關於運限
二則系於修爲儻祖宗之積累未陳與今昔
之過愆尤厚既乖踐履難就功名自非帝造
之維持曷副民情之願望謹爲拜章一通上
聞三天伏望大慈曲垂惠澤特降敕命行下
三界合屬玄曹爲某人禳謝星𨇠和平運氣
赦除障累紀録善功増注勲名光榮宗祖(臣)
謹爲上請夫子君一人官將一百二十人東
井清明君決了吏一合來下以温潤清和英
靈善爽之炁下布某人五藏四肢身體骨節
之間安定神靈衛護眞炁驅三尸滅九蟲背
死向生却禍來福心志開通超拔林能五經
九炁君一人官將一百二十人主智慧圎明
與衆有異天王玉女千二百人衣青衣主部
領萬官賜以印綬運爲舉動能通神明玉曆
素女千二百人衣赤衣主紀姓名於玉曆注
壽算於丹書若某人入仕之初或願主倉庫
或願職金帛或願典場務或願領兵卒或願
司學校者則隂陽有神靈主之乞爲關告所
在靈應神祇正直土地黙賜隲相使之爵禄
隨心德行備足若大選之後圖謀願望升品
進階者則上有星辰主之乞爲宣告紫微太
微二垣公卿將相大理尚書文昌三台南斗
北斗東璧奎宿羽林壘壁師門將軍應主宰
人間官職諸星並爲垂象宣精舒光絢彩即
俾横飛直上於省臺部監徼塞邊陲有九遷
之榮華膺十賚之冨貴公忠許國清白傳家
禄夀兼全以爲效信
　　　延生解厄延夀章(祈壽用)
(臣)夙藉慶基生逢昌運佩鸞圖而領教承鳳
牒以學眞亶頼帡幪若爲報稱輒瀆千鈞之
聽庸陳一得之愚仰冀髙明俯垂監察(臣)謹
據齋意(臣)切惟人情欲夀大德好生儻運限
有犯於威𨇠致身命或臨於屯否易逢厄疾
曷保年齡今某人藉祖宗積累之功膺門戸
付託之任欲祈眉壽或衍遐齡庸安樂於期
頥勿馳驅於障難子孫昌熾冨貴利冝自非
玄造之慈觀焉得黄垓之佚老謹爲拜章一
通上聞三天伏望廣運深仁廓施惠澤特降
敕命行下三界十方合屬玄曹爲某人辟斥
凶星斷除戾炁冤愆頓釋身心𩀱隆八節四
時纎災無惹常居吉慶永處福齡百歳周圓
一身康泰(臣)謹爲上請天曹解厄去禍君益
算延夀君五方生炁君六甲將軍主消災度
厄益命除邪太和眞一好生君萬福君解刑
度厄君益夀延命君請命好生君保命生炁
君收刑却煞君斬絶刑煞增益夀命萬福君
運炁君解厄君南上君司命君司録君太白
明星君拘魂拘魄君財庫君禄庫君定名玉
曆君各五人官將各一百二十人主落除死
籍注上生名收𦍙君斷𦍙君破𦍙君各一人
官將各一百二十人主解除𦍙厄拔贖壽命
東斗主算君西斗紀名君北斗落死君南斗
上生君中斗大魁君各一人官將一百二十
十人主度脫五行災厄増紀夀算六十甲子
從官吏兵主張解年窮算盡之厄消除命衰
運敗之災五方五帝君從官吏兵各乗本方
眞炁執符持節上詣二十三天星宿玉曆之
宫檢㝷命籍增注年齡延命大將軍兵士千
二百人主解消災厄増益年命明堂君南昌
君朱陵君黄老君天魂地魄君各一人拔命
君十二人鼎倉玉女五人五緯玉女起生玉
女玉曆玉女各一千二百人主度脫年命増
壽延生諸部官君和令保護解除二十四厄
增延壽算即俾某人命運亨通災危驅遁福
禄興萃壽算延長無難無災多祥多慶雲仍
衮衮門户輝輝以爲效信
　　　謝罪祈晴章(祈晴用)
(臣)禀資踈散賦性庸愚印武班聮強顔秦對
每捫心而者過期弘道以憲天庶證勲勞上
禆化育(臣)謹據齋意(臣)切惟務農種榖亶藉
天時秋歛春耕惟資地利所願五風而十雨
庶令百榖以三登況兹郊野之田勢處陂塘
之側纔致霪潦澎湃莫支乃經旬罹積雨之
傷致稻苗多乘流而槁歳事足慮生民荐飢
若非開齊以斷流何以有年而多稼全資聖
造特賜慈觀謹爲拜章一通上聞三天伏望
帝德好生民情湛憫特降敕命關告匝境里
社一切玄司散兹雨隂即成晴㳤庶得三農
勤動百榖豐成田疇無渰浸之憂黎庶免飢
饉之苦優㳺卒歳𠃔藉天恩(臣)謹爲上請天
翁正炁君一人官將一百二十人兵士七十
萬人九海北玄君一人官將一百二十人河
上玉女千二百人主收雲止雨致風興齊水
泉官屬八海九江掾吏主決開壅脉䟽導百
川即俾四境狂霖登時開霽隂雲解駁紅日
陸離田野歡心畊耘樂意坐看刈穫白粲登
場實叨覆護之恩加拜生成之賜更祈敕㫖
行下四海四瀆溪源潭洞應千龍神洎玄虚
主掌今年今季風雷雨部一切神祇咸令知
委並與停風息浪收雨散雲濃隂開明日光
照野禾稻豐稔稼穡盈成樂歳無憂以爲效
信
　　　禳火災章(禳災道場用)
(臣)草茅賤質樗櫟散材謬處班聮濫司濟度
敢罄小心之禱庸祈大造之仁(臣)謹據齋意
(臣)切惟仰事俯育端藉室廬接棟連甍乃堪
衣食實生成之厚利冝上帝之矜憐倐於前
朝忽傳星變謂來墮於屋角勢有似於火殃
由中驚惶罔知攸措私料近至信宿逺則旬
時恐有燎原之憂或致焚如之𢡖綿連井落
延亘郷閭若非請命於上蒼曷克流恩於下
界謹爲拜章一通上聞三天伏望廣運隆慈
廓施妙化特降敕命關吿匝境里域一切眞
司爲某人驅除火災即移他境無生殃咎流
虐黎元(臣)謹爲上請九海北玄君天翁正炁
君兵星神君游都君明星君誅殃君天昌君
各一人官將各一百二十人河上玉女千二
百人蓋天大將軍黄衣兵吏各十萬人无上
天君兵士七十萬人主動畢星升隂炁驅六
丁六甲消滅火殃之鬼驅逐火精之惟與北
方黒帝羽子之精壬癸正炁太隂水德防制
火災即令斷絶仍關風伯雨師下雨滅火當
境神祇斥遣火恠速令逺離庶得流熒遷徙
里社安寧眷序不移屋宅如故以昭宸貺
　　　謝罪遣蝗保田章(禳蝗道場用)
(臣)塵泥賤品草莽微生值昌運之興行際眞
詮之曉覺學眞領教弘道度人誓𥙷過以立
功庸承流而宣化(臣)謹據齋意(臣)切惟春耕
秋歛覬爾有年地癘天災將成凶歳既蟲蝗
之誕發實妖戾之肆興林木盡童田禾俱食
非箋心而哀籲爲請命以祈禳曷保稻粱終
無損蠧謹爲拜章一通上聞三天伏望廣運
慈悲曲加鑒采特降敕命關吿匝境一切神
司辟斥妖蝗斷除戾炁乗狂風而徙他境因
暴雨而移别郷悉化餘蟲無令遺種庶得田
禾秀發成熟可期(臣)謹爲上請四野君五野
君九野君里域山川社稷君藴元君白蠶五
榖君大田五斗君六富君各二人官將各百
二十人地畜君天甲君五千王君各一十二
人官將各一百二十人主田疇豐稔五榖登
成辟斥螟蝗驅除䑕雀稻苗秀好蟲蜮遯逃
與社稷山川城隍神君遞相保護即俾田禾
秀實蟲蝗去離轉之外疆以爲效信
　　諸章官式(祈禳通用)
　　　保蠶
謹爲上請暴食君供食君千澤君各一人官
將各一百二十人仙官玄男玄女神男神女
素男素女玉男玉女蠶室仙吏綠綿仙吏二
十四人養育蠶桑保護絲繭辟斥䑕耗萬倍
稱收
　　　保胎
謹爲上請安胎君護胎君扶衰度厄君萬福
解厄君護胎聖母天醫玉女護胎成生吏保
胎成生聖母各二人主保護胎孕無有疾傷
十月周圎產蓐快利天醫太産吏治通乳母
天門中君天醫助生君催生童子各二人官
將各一百二十人主調理隂陽和安胎藏産
蓐無阻得就陽男九天好生君監生大神衞
房聖母主録勒籍眞君傅胎應夢童子三元
保胎大神六十甲子從官符吏主保胎護命
定魄安魂臨産之時母有厄難
　　　保男
謹爲上請陽仙護魂君隂仙護魄君天靈陽
生君主通於營衛乳食平安太皇萬福君解
患君各五人官將各一百二十人主録護生
氣辟斥邪精
　　　逐盜
謹爲上請五陽君斥災君管星君各一人天
位君暴勝君東西太白君各五人官將各一
百二十人摇天動地君九炁太兵五十萬人
赤衣日男白衣月女各千二百人絳衣日月
大兵承天大將軍兵士各十萬人追逐㓂盜
驅斥賊徒逺離門庭惠安閭里
　　　保六畜
謹爲上請六畜王相君天陽君天儀君天休
君黒水期君各一人官將各一百二十人主
孳養六畜榮盛不傷斷逐疫瘟斥除邪炁歳
星太元君一人官將一百二十人周天兵士
十萬人主治祠廟傷鬼擅殺六畜
　　　絶墓訟
謹爲上請九地君大元君都侯君文童君地
甲君九玄察氣君卿大夫各一人官將各一
百二十人收塜訟鬼安穩生人五行君一人
大墓君小墓君各五人官將各一百二十人
主解除祖先譴責利安塜墓風水斥絶故炁
斷伏殃訟太玄君都侯君誅殃君太白中陳
明星君各五人官將各一百二十人主收斷
塜訟家鬼解散和釋
　　　斷口舌
謹爲上請五經君一人清靈六鍾太皇君五
人官將各一百二十人主制斷口舌斥絶變
鬬無上清玄君兵士十萬人南鍾六星君五
人南鍾太真君一人官將一百二十人太隂
君吏十二人主收捕口舌禁斥誣罵左惠右
善君一人官將一百二十人仙花玉女千二
百人主斷除口舌解消耗殃五方大領神吏
主鎻惡人口舌令不言語從今絶滅
　　　除官訟
謹為上請冠帶君青禽君四顧君八門君北
一官左童君各一人官將各一百二十人收
刑領連吏一百二十人八甲周趙女三千七
百人主縣官公事悉令消絶察惡君一人官
將一百二十人主收斥毀謗息弭衆言五方
五帝大夫君吏五十人斬斧陽父君破市大
將軍破獄大將軍脫繫大將軍解患大將軍
散事大將軍鎮訟大將軍七部大夫官將吏
兵主廻化官事悉令消除
　　　飜呪詛
謹爲上請飜倒君一人官將一百二十人主
飜解呪詛和釋𡨚憎青龍白虎大將軍年月
日時四煞天煞地煞三十六煞官將各一百
二十人主收攝呪詛和同仇讎若東方木地
年月日時就木神呪詛者請金炁神解而除
之若南方火地年月日時就火神呪詛者請
水炁神解而除之若西方金地年月日時就
金神呪詛者請火炁神解而除之若北方水
地年月日時就水神呪詛者請土炁神解而
除之若中央土地年月日時就土神呪詛者
請木炁神解而除之天罡五行君赤帝兵士
百萬人建天司馬千二百人主收捕廟貌之
鬼南昌君東關君各一人官將各一百二十
人主收捕林社呪詛之鬼旺相君一人官將一
百二十人主收捕師巫竉前呪詛之鬼八卦
君兵士十萬人還功君破邪君各一人官將
各一百二十人主收捕造作形像呪詛之鬼
五方大額君各一人兵士各一百二十人主
收捕口舌呌喚呪詛之鬼邪神淫祠盟誓魘
倒貪饕䧟害侵損生人諸部官君速令消滅
若惡人謀議呪詛者請無極天生兵馬十萬
人主收逆理䧟害禱祠之鬼攝送鄷獄歸身
自受遷拔亡爽即得超昇
　　　除顛邪
謹爲上請无上中宮五營校尉兵五十萬人
清玄公君一人官將一百二十人无上天士
君五人官將一百二十人无上九江茂盛君
兵士百萬人主收捕陸梁精邪狂歌呌喚興
妖之鬼太古華盖君二十四人天樂君五人
述炁君地精君破逆君天地水炁君天玄開
閉君各一人考毒君五人官將各一百二十
人地孔君青衣兵士十萬人主呌呼狂易失
志顛邪天官健吏十二人兵士一百二十人
赤車將軍十二人吏兵士十萬人天貴君敢
健吏天五侯將軍兵士十萬人太甲君朱隂
君門都君右玄都君陽明君各一人官將各
一百二十人主收捕精邪誅滅鬼賊與所在
眞官社稷山林孟長家中守宅衆神一合誅
戮種𩔖無遺
　　　防劫盜
謹爲上請萬維君東西面太白天戰君各一
人官將各一百二十人九天乾元君摇天動
地君九炁兵五十萬衆天大兵十萬人主盜
賊劫掠收捕無餘五方大額君各十萬人主
圖謀抄掠神歸隂東九夷君南八蠻君西六
戎君北五狄君中三秦君各十二人主守護
井間辟斥劫盜
　　　利宅舍却虚耗
謹爲上請安炁君太玄君赤白沙君元炁君
天玄君各一人官將各一百二十人主收攝
橫禍利安宅庭斥散凶殃擒束蠱恠天昌君
黄衣兵士太白君各十萬人天罡官將一百
二十人主收捕殃煞解逐災害青龍君一人
官將一百二十人五福天官地祗十二官將
與守宅三將軍三十萬主驅遣虚耗利冝畜
養天德廣大吏五人主驅除群凶收絶邪鬼
　　　保逺行
謹爲上請萬里君北馬君各一人官將各一
百二十人明堂玉女千二百人主逺行利渉
謀望稱懷盜賊不逢災殃逺離
　　　保移徙
謹爲上請郡邑大神君仙官將息君去穢君
各一人官將各一百二十人主宅舍移徙不
傷禁忌人口安泰財畜和平
　　　解𡨚愆
謹爲上請解罪君解過君解刑君解謫君各
一人官將各一百二十人主解釋𡨚愆調除
考謫
　　　祈雪
謹爲上請靈臺漢明君九州玄明君各一人
官將各一百二十人主攝河伯吕公子三十
六人與水帝十二溪女水部神祇興雲下雪
九江北玄君四洲九谷君四洲九海君浮雲
使者各一人官將各一百二十人一合來下
關風伯雨師社令正神起風積雪
　右諸項章請官式在人分合以滿齋主期
　望之心又須知行下所屬玄曹假如祈雨
　則須乞敕㫖下扶桑水府暘谷神王蓬萊
　都水使者水官司命四海九江三元水府
　四瀆五湖十二溪眞泉源潭洞今年歳分
　行雨龍神風伯雨師雷公電母九州社令
　管界神祇恊力同心起風雲雷電下雨應
　時


太上濟度章赦卷上















太上濟度章赦卷中官八
　章
　　　破酆都開業道章(開度黃籙用)
具位(臣)某誠惶誠恐稽首頓首再拜上言(臣)
樗櫟散材蓬茅賤質幸縁宿慶濫綴眞班功
無絲粟之圎過有淵陵之積曲蒙涵貸未賜
誅夷誓勉操修庸期報稱既承投懇敢不關
聞(臣)謹據(入意臣)切惟三官九署北都羅鄷
六洞十宫冥關幽夜水火考對生死拘維茹
苦終天千齡展轉雖衆生之妄業自受而上
玄之仁澤堪矜非頼赦原曷臻超邁謹爲拜
章一通上聞三天伏望慈悲曲垂矜憫特降
玉清道炁靈寳妙光煥朗十方開明九壘即
俾亡故某人曁九玄七祖億劫種親六道四
生諸𩔖幽爽灌沐妙炁頓悟良心宿劫𡨚愆
應時解散(臣)謹爲上請十方飛天使者十方
救苦玉童玉女上詣三天金闕(玉陛下)請降
元始符命救苦奠符告下十方三界無極神
鄉天地水官隂陽罪録三官九府百二十曹
北都羅酆内外宫洞阿鼻無間大小鐵圍十
二河源泉曲之府九幽五嶽罪考主司五苦
三塗諸大地獄五道都府執法㝠曹乗此符
光輝明照耀鐵城摧毀苦考蠲停枷索脫除
繫囚消廢爐炭銅柱化作騫林鑊湯氷池悉
成蓮沼灰河炮炭倶變清涼劒㦸刀山盡爲
寳樹蠲炎炎烈火之獄爍重重金剛之山執
對停平𡨚仇和釋惡根落滅罪籍捐除赦宥
亡過某人溥及幽㝠無鞅滯爽囚徒苦趣悉
遂逍遥滯魄沉魂各獲解脫更希睿㫖勑下
青宫開紫陽玉匱之函出應化慈尊之號十
方流演萬品皈依廣開法門飛度累户庶使
善縁霶霈靈貺羅敷均沐生成以爲效信恩
惟太上分别求哀(臣)愚謹因二官直使正一
功曹左右官使者隂陽神訣吏科車赤符吏
剛風騎置吏驛馬上章吏飛龍騎吏進章鳯
凰騎上章雲龍騎言章風發騎御章神龍騎
奏章飛龍飛虎騎各二人出操(臣)爲齋主某
拜上破酆都開業道章文上詣三天曹伏願
天恩告報(臣)誠惶誠恐稽首頓首再拜
　以聞
　　　空三行
(臣)姓某屬州某縣某鄉某里某宫觀某靖焚修
　　　空三行
太上無形無名虚無自然至眞大道無上玄
尊金闕七寳玉陛下
　　　空三行
　　　　　太歳某年月日於某處拜上
　右凡書章用黄紙朱書紙髙一尺一寸六
　分行闊一寸二分幅宜單幅幅冝單行毎
　行定排十七字前一幅掯兩行空第三行
　方冩章銜疊書下冩(臣)某誠惶誠恐稽首
　頓首再拜此一行不掯字看長短到何處
　住第四行冩上言字低於軄銜一寸此行
　方掯十七字數也自上言以下至後每行
　掯字如法行上留半存行下不通走螘人
　姓名作一字冩不得抽破如鬼字如凶字
　如死字如賊字諸不佳字不得在竹上頭
　如仙字人字生字諸佳字不得在行下頭
　寫至以爲效信即揍云恩惟太上分别求
　哀(臣)愚謹因二官直使正一功曹左右官
　使者隂陽神訣史科車赤符吏剛風騎置
　史驛馬上章吏飛龍騎吏進章鳯凰騎上
　章雲龍騎言章風發騎御章神龍騎奏章
　飛龍飛虎騎各二人出操(臣)爲齋主某人
　拜上某章上詣三天曹伏願天恩吿報(臣)
　誠惶誠恐稽首頓首再拜以聞以聞二字
　低前行一字與再拜相去空三行疊書(臣)
　姓某屬州某縣某郷某里某宫觀某靖焚
　修須自半行冩至下其下與紙下頭相平
　又空三行疊冩大道銜太上無形無名虚
　無自然至真大道無上玄尊金闕七寳玉
　陛下只掯書四寸八分又空三行自半行
　冩太歳某年某月某日於某處拜上其下
　與紙下頭相平太歳以後皆空紙矣書章
　不隔日填大道銜不隔時故留某時及陛
　下一㸃及以聞字内耳字一直筆未填至
　校章時方填也章可漏上冩大道衛具法
　位銜(臣)姓某章奏謹封方函上冩謹謹上
　詣三天門下具法師銜位(臣)姓某謹重封
　入章在函内章函長一尺二寸闊一寸八
　分以青緊線三度纏之其十字結處及兩
　頭並貼紙印封之又入青紙方函冩如前
　方函式前後以袱包之此封章法也
　　　素車白馬章
(臣)賦性迂踈禀姿愚拙軄忝司於濟度誠敢
怠於關聞亶冀髙明曲原狂斐(臣)謹據入意
(臣)職惟領教理難抑違謹㳙今月某日為始
就某處肅建玄壇依按眞科次第修奉(臣)切
惟九幽六洞三官北酆冥路幽關職司考對
匪藉蒼穹之宣告曷令部衛於形魂謹爲拜
章一通上聞三天伏望慈悲曲垂矜憫特降
玉清道炁靈寳妙光照耀隂郷煥明夜府即
俾亡故某人洎九玄七祖億劫種親六道四
生諸類幽爽免淪苦趣各脫拘維來詣玄壇
證品升度(臣)謹為上請素車白馬大將軍一
十二人官將一百二十人九龍符命使者一
十二人官將一百二十人太玄玉女一十二
人官將一百二十人太玄直符一十二人官
將一百二十人上詣三天金闕玉陛下請降
太上赦赦生天寳籙吿下十方三界無極神
郷北都羅酆泉曲之府三官九署百二十曹
水火隂陽内外宫洞三十六獄無間阿鼻大
小鐵圍炎池氷沼四瀆五岳十二河源五帝
考官六宫掾吏巨天力士執罰神兵司殺司
功司録司命主考主罪主獄主非四明賔公
天門庭長十宫六洞五帝大魔溟冷大神五
道都府幽臺冥掾長夜鬼官無量隂曹咸令
知委遵承今來建壇之所頒行符命侍衛送
迎疾令上件亡魂衆苦蕩除出離地獄永辭
幽夜睹見光明黒簿燒焚業根披散叅朝玄
座受煉更生以爲效信
　　　開通道路章
(臣)惟蠢濁性禀顓蒙冐領玄階亶繇洪造敢
竭再三之瀆庸抒萬一之忱(臣)謹據意忱(臣)
職惟領教理難抑違謹㳙今月某日爲始就
某處肅建玄壇依按真科次第修奉(臣)切慮
魂魄爽識來往經由道路關津或生拘障非
頼上玄之誥命曷令阡陌之開通謹爲拜章
一通上聞三天伏望慈悲曲垂矜憫特降玉
清道氣靈寳妙光開闢幽途光明無極即俾
亡故某人洎九玄七祖億劫種親六道四生
諸𩔖幽爽徑離所部來覲齋壇釋罪通幽朝
眞受煉(臣)謹爲上請太玄直符太乙使者五
帝直符十天傳言騎史玄都金龍茭龍驛吏
玉龍飛龍驛吏各一十二人官將各一百二
十人上詣三天金闕玉陛下請降東華青宫
九龍符命紫陽寳節五方生炁十天寳符洞
朗幽隂開明長夜告下天牢地獄水府隂曹
㝠局土司泉曲六道北鄷九壘三官九幽五
嶽十宫九州社令洞天福地考校曹僚嵩里
丈人丘丞墓伯河侯河掾土下官君嵗德尊
神山林孟長泉源溪澗㝠路幽關血食神司
城隍里域社廟土地一切主曹咸禀天符遵
依告戒除𡨚拔罪啓路開扄釋放上件亡魂
整肅形儀經歷次第來詣壇席聽法叅眞傳
授戒符領沾功德幽夜不經於險阻㝠關克
遂於逍遥召攝無拘以符效信
　　　攝召亡魂章
(臣)倥侗無識愚鈍自將冐闡明科奉揚妙化
爰瀆聖威之峻荐陳愚悃之微亶藉慈悲俯
垂采覽(臣)謹據(入意臣)職惟領教理難抑違
謹㳙某月某日爲始就某處肅建玄壇依按
眞科次第修奉(臣)切慮㝠途寥廓幽路凄迷
匪憑召攝之威曷顯神虎之政謹遵太乙神
虎祕法宣告太乙玄冥玉札神虎符命鐵迹
臺光寳章建立神虎攝名壇刻時定令追攝
亡故某人洎九玄七祖億劫種親六道四生
諸𩔖幽爽顯接陽眷昭現神機謹爲拜上章
文上聞三天伏望慈悲曲垂矜憫特降玉清
道炁靈寳妙光洞朗幽關無有窒礙玉札符
命照耀輝華㝠吏幽曹丕承敬聽(臣)謹為上
請北魁玄範神虎内眞雄左大力統制百節
三魂符吏衆機玉曹玄伯雌右武鸞提魂攝
魄倒生玄司飛符玉札主吏上部追魂使者
中部追魂使者下部追魂使者追家先七祖
三魂上元玉女追傷亡癩癲癎蠱痢瘴瘧亡
魂中元玉女追無主癆瘵風癱亡魂下元玉
女追瘟疫雷嗔亡魂玉符玉女追驚吊刀刑
自縊落水投火胎産厭穢亡魂龜眞素握玉
女追毒藥厭魅呪詛刀兵劫掠王法禽獸所
害亡魂九靈幽臺玉女追見禁罪魂正一延
生六甲隱天靈符玉女疾速來降承符宣德
攝魄名魂又爲上請丹天左衛大將軍五方
啓道童子十方道主者六道功曹三界追魂
使者天洞天眞淸淸泠泠㝷魂攝魄對魂聚
魂諸大將軍一合來下為(臣)攝名上件亡魂
聚神復炁克返陽居升幡現形通靈入夢上
彰道化下慰哀情受煉膺符聞經聽法削罪
書於北鬱紀眞籍於南丹時刻升遷以爲效
信
　　　沐浴醫治章
(臣)塵泥漏品螻蟻微生胃膺宣德之班敢怠
度人之典威顔有赫采聽是期(臣)謹據入意
(臣)職惟領教理難抑違謹㳙某月某日為始
就某處肅建玄壇依按眞科次第修奉(臣)切
慮上件亡魂幽關閉鬰隂垢纒罹欲期容體
之澄清必頼神泉之蕩滌謹爲拜章一通上
聞三天伏望慈悲俯垂矜憫特降玉淸道炁
靈寳妙光浹灌蘭池輝華沐浴即俾亡故某
洎九玄七祖億劫種親六道四生諸類幽爽
蠲消氛翳潔湛形神六府洞明一塵不染(臣)
謹爲上請東井玉女華池夫人浣濯玉女沐
浴君吏日月童子各一人五方解穢君將吏
各一百二十人一合下降神化東井黄華之
池西田流汨之沼汲取石景玉肥黄華神水
五方正炁日月芝英甘露金津雲腴玉醴沐
浴所度亡魂灌煉罪塵滌除障垢淨結節胞
胎之穢清𡨚債煩惱之氛又爲上請東方青
靈始老哺飴以九炁之青津南方丹靈眞老
哺飴以三炁之丹華西方皓靈黃老哺飴以
七炁之素漿北方五靈玄老哺飴以五炁之
玄滋中央黄靈玄老哺飴以一炁之黃英定
魄安魂自生五臟又為上請金剛百煉玉液
千和太白流光元皇散精解除鬱煩去蕩滓
穢身心清淨智慧洞明又爲上請天醫神史
尚藥靈官三五功曹天醫博士砭石小吏敷
藥靈童宻運九轉芝英五色神藥布散經絡
藏府之中救療生前榮衛之病即使上件亡
魂宿患淸平沈痾痊愈精神復舊肢體潔清
受化更生以爲效信
　　　溥度幽魂章
(臣)忝列真階莫禆玄化矢心領教勵志度人
荐千咫尺之威庸露億千之悃(臣)謹據齋意
(臣)職惟領教理難抑違謹㳙今月某日為始
就某處肅建玄壇次第修奉(臣)切見㝠關幽
路滯魄窮魂或水火飄焚或兵戈謀害或木
石損磕或梃刃刑傷或乆抱飢寒或曽遭䲴
毒或㓂盜殺戮或蛇虎吞殘或玉法凌遲或
震雷嗔擊或覆車墜馬或自縊投河或他境
流亡或從軍傾斃或鬼神拘繫或𡨚對勾連
或瘖跛聾盲或瘴瘟癱疰或胎産殞命或疾
病夭傷或宿抱怨嗟或常懷憂忿或玄恩未
度或常赦不原孤滯千名沈淪萬姓山林寄
影郊野潜形流浪無歸實堪憐恤惟黃籙昭
天漏泉之澤正隂關求哀望度之機(臣)雖禀
承玉符冐頒大赦尚慮功德未徧幽㝠謹遵
無量度人之道取今月某日夜修設玄都大
獻玉山淨供攝召九州十界六道四生諸𩔖
傷亡無邊爽識享食受煉脫苦生仙自非大
道之慈憐曷俾衆魂之解脫謹爲拜章一通
上聞三天伏望慈悲特垂矜憫頒降玉清道
炁靈寳妙光遍滿十方輝明九野上極無上
下極無下接引萬𩔖均赴法筵滌罪解𡨚煉
形受化(臣)謹爲上請玉清溟涬大𣑽靈官青
玄黄籙救苦靈官功曹玉童玉女各三十二
人仙吏一百人上詣三天金闕玉陛下請降
元皇慈悲吉祥甘露賫持天慈赦宥寳幡一
合下降即爲呪洒甘露溥化斛筵周徧虚空
無窮無盡哺飴衆爽充足豐盈隨感來歆悉
皆飽滿仰承元始符命金籙白簡救苦眞符
長生靈符太上生天寳籙東華青宫九龍符
命寳光羅絡拔度幽沈不分六道四生咸受
黄籙冶煉即使未度者度未生者生未升者
升未化者化合符膺劵返隂還陽超凌人天
以爲效信
　　　九煉生仙升度亡魂章
(臣)道未通玄德難入妙屢為人而造請毎拊
已以凌兢仰藉汪涵俯加原貸(臣)謹據齋意
(臣)職惟領教理難抑違謹㳙今月某日爲始
就某處肅建玄壇次第修奉(臣)切慮上件亡
魂隂暗乆淪陽光易隔匪藉黄華之冶煉曷
令碧落之登眞謹取某日夜遵依靈寳大法
無量度人開廓五文奉行九煉先爲拜章一
通上聞三天伏望慈悲曲垂矜憫特降玉清
道炁靈寳妙光灌注玄壇輝明洞耀即俾上
件亡魂身沐靈光心滌隂穢水火煉質表裏
周圎謹爲上請南宫度人不死尊神南極長
生大君度世司馬大神好生韓君丈人眞君
南上司命司録延壽益算度厄尊神迴骸起
死無量度人眞君度魂上生南宫眞君奉爲
亡故某人注算金文定名玉簡又爲上請太
乙救苦仙吏金闕化身仙吏朱陵度命仙吏
逍遥快樂仙吏寳華圎滿仙吏煉度玉司靈
寳仙官玉童玉女將軍使者功曹主吏上詣
三天金闕玉陛下請降元始符命金籙白簡
長生靈符内音玉字赤書眞文上生黄籙寳
誥下臨壇席奉爲亡故某人破酆都之穢濁
蕩泉壤之幽隂削落業根焚燒罪籍飛度五
户斬滅三尸建立法橋迴旋雲界啓黃華之
寳井立流火之神庭陶冶陽靈蕩除隂翳上
登朱府下入開光復返萬神重生九炁披登
天之法服駕蓮花之寳輿徑詣天門朝禮金
闕逍遥自在與道合眞永無輪轉之憂常履
熈明之運
　　　酆都赦罪章(明眞齋用)
(臣)生居濁世運際昌期佩籙叅玄傳經悟道
誓度人而領教庶𥙷過以立功凡有皈投敢
忘關告(臣)謹據齋意(臣)切惟三官九署百二
十曹六洞十宫三十六獄鐵圍無間泉曲河
源五苦三途九幽五岳典司憲令考對愆尤
愚俗衆生罔明正理造𡨚積業抱惡逞非致
使名𨽻北酆魂歸幽夜拘閉隂獄囚繫終天
痛苦備嬰莫由解脫匪頼玄虚之曲赦曷令
罪報之蠲除謹爲拜章一通上聞三天伏望
大德好生至仁無外特降玉清道炁靈寳妙
光朗映十方煥明三界㝠關幽路照耀輝華
地累罪魂應時淸淨即俾上件亡魂出離夜
壑覩見晨陽開發善心自識宿命悔過進善
脫苦超生(臣)謹為上請降眞召靈符吏降眞
召靈童子各一人特為亡故某人恭請大極
眞符告下東極天中長樂宫内大慈仁者㝷
聲赴感太乙救苦天尊希降威神慧光普照
十方世界重隂極壘北都寒池一一獄中悉
成陽境鐵城摧毀枷鎻脫除赦宥亡故某人
萬罪蕩除𡨚仇和釋不經地獄覩見光明仰
頼天尊上聖召十方飛天神王救苦眞人救
苦童子青玄玉女遍下幽獄降慈悲之法雨
洒甘露之寳漿即得氷雪生春炎烟息熖刀
化玉𣗳劒變騫林寒氷溟泠頓除凛冽鑊湯
銅柱悉獲清涼獄卒牛頭倶生善念銅蛇鐵
狗永斷惡縁曹局除考對之名司案焚業報
之字以至驅雷役電漣汲溟波負石擔沙天
圎轉匝穿地引水運風掃山謫役囚徒均承
妙化斷地逮役度上南宫蒙如懇切之祈𠃔
拜提携之造
　　　沐浴煉度章
(臣)塵埃賤質草莽微生誤沐甄陶俾登階品
亶藉圎成之造敢忘報稱之私誓拯沈淪庶
敦勲行(臣)謹據齋意(臣)職惟領教理難抑違
謹㳙今月某日爲始就某處肅建玄壇依按
眞科次第修奉(臣)切惟積夜重泉㝠郷幽路
隂氛縈結業垢交罹衆生魂墮寒庭神歸夜
壑隂霾混翳晦濁蒙維雖已頒告符章曲行
攝召慮淪幽域莫遂叅朝自非沐浴於神泉
曷俾形魂之蕩滌謹爲拜章一通上聞三天
伏望大德好生至仁無外特降玉清道炁靈
寳妙光洞映蘭池神化玄液即俾亡故某人
澡身浴德蕩垢清塵洗表裏之昏蒙除形神
之熱惱朝眞聽法度命升玄(臣)謹爲上請五
方五靈童子各五人解穢君吏各一百二十
人浣濯夫人黄華玉女各一人應時下降取
黃華神水煉尸素漿甘露金津雲腴玉醴灌
注蘭湯之中沐浴亡故某人湔滌塵勞消除
罪障五臟六腑悉得清明九竅四肢俱成澄
潔又爲上請主水主火大將軍石景水母流
精玉女九光童子火鈴靈童青玄煉魂應干
眞衆取南昌朱陵流火之庭東井黃華流汨
之沼眞水眞火一合來下專爲亡故某人煉
洗穢氛陶澄累垢粧嚴受度克應升仙永證
無爲不經輪轉
　　　升度亡靈章
(臣)陋質何庸短材無取師恩赫奕幸覩希微
帝力輝華若爲報效期廣揚扵濟度克昭賛
於生成(臣)謹據齋意(臣)職惟領教理難抑違
謹㳙今月某日爲始就某處肅建玄壇依按
眞科次第修奉(臣)切惟上件亡魂久淪隂地
獲覩陽光自非度命以反生曷俾超凌而自
在謹爲拜章一通上聞三天伏望大道好生
至仁無外特降玉清道炁靈寳妙光朗耀玄
虚煥明壇墠即俾上件亡魂沐靈光而快樂
乗煉度以逍遥(臣)謹爲上請南昌上宫司命
君司録君延壽君益算君度厄君度人不死
君南極長生君度世司馬君好生丈人君迴
骸起死無量度人君升度亡故某人先入黄
華寳井次入流火神庭濯質蕩形除隂煉穢
挹九天之眞炁灌五帝之靈芒氣象周圎形
神完復飇車碧落羽駕太清升入天門佩符
合劵永無輪轉常獲逍遥受化更生以爲效
信
　　　遷拔亡靈章(遷拔道場用)
(臣)福基夙挺昌運欣逢佩籙進階傳經受道
深慚蹇淺莫悟希夷過有貫盈功無縷積尚
沐生成之澤俾司濟度之科益勉操修庸期
報稱敬奉詞悃所合奏聞(臣)謹據齋意(臣)職
惟領教理難抑違謹㳙今月某日為始就某
處肅建玄壇依按眞科次第修奉(臣)切惟三
官九署六洞十宫泉曲河源北酆東岱考校
善惡毫髮無差濁世衆生罔知修飾六根三
業五慾七情流浪顚㝠馳騁不息致使魂歸
幽府神𨑰幽關𡨚仇繫縈曹局推對悠悠長
夜深可矜憐自非上聖推惻隱之仁曷俾下
愚免沈淪之苦謹爲拜章一通上聞三天伏
望道德曲成慈悲丕冐特降玉清道炁靈寳
妙光照耀鬱單煥明澤壘即使亡故某人覩
此靈輝自識宿命捨惡趨善脫苦上生(臣)謹
爲上請太上十二陽門開光童子一十二人
天道功曹一人九天雲路正一功曹九人南
昌上宫扶接引送神童玉女各一百二十人
手執太上遷神符命開導靈幡接引所薦亡
魂䝉陽光之下燭指雲路以上升逍遥太空
永無淪墜
　　　蕩滌血湖章(血湖道場用)
(臣)塵泥賤𩔖草莽微生誤玷班聮濫司濟度
莫報生成之德誓宣化育之仁凡有皈依敢
忘關告(臣)謹㨿齋意(臣)切念亡故某人三生
四負多積𡨚愆六慾七情易招釁咎命罹産
厄神墮幽關北酆東岱之曹紀録姓字硤石
血湖之獄考對形魂抱痛終天無由解脫爰
念禀生之本始孰非祖炁之分靈妄業自招
實堪矜憫帝恩無外諒賜哀憐謹爲拜章一
通上聞三天伏望垂惠重泉曲加省覽特降
玉清道炁靈寳妙光洞映十方照燭長夜變
隂暗爲陽明之境化血湖爲清淨之場令諸
罪人自識宿命捨惡趨善脫苦超生(臣)謹爲
上請三炁流光符吏蕩滌血湖符吏各一人
官將各二十四人上詣三天金闕玉陛下請
降三炁流光眞符玉元蕩滌血湖眞符告下
北都羅酆大鐵圍山硤石無間血湖地獄即
冀符光朗耀隂壤開明原赦亡故某人洎見
禁經産身亡未得出離者並與疾除罪簿落
滅惡根解釋𡨚仇開通性識承今符命獲脫
㝠途來詣玄壇聞經聽法全形復質隨果注
生又念淪染血腥形神穢濁來朝三寳難近
天光謹爲上請五方五帝解穢君吏各一人
玉女使者各二十四人九鳳破穢大將軍滌
穢大將軍洗穢大將軍滅穢大將軍各一人
官將各二十四人沐浴東井君一人官將二
十四人浣濯夫人黄華玉女各一人仙花玉
女一百二十人一合來下爲取黄華神水煉
尸素漿甘露金津雲腴玉醴灌注蘭湯之内
沐浴亡故某人洗除産厭蕩滌穢腥俾令内
外光明形神潔淨根塵業垢並與澄清又念
亡故某人淪謝之初自膺痛毒榮衛傷瘁未
遂安痊謹爲上請天醫神吏尚樂靈官治病
功曹太醫博士各一人一合來下宻運神聖
工巧餌以日精月華玉芝金醴五色神丹救
療諸苦庶得隂陽通暢血炁和平經絡還元
魂神澄正朝眞受度托化人天永無淪墜之
憂自在光明之界更願靈光煒燁慧澤周流
業海澄波血湖息浪人民品物並受生成舒
化日於三塗播仁風於八極
　　　滅度煉尸生仙章(五煉生/尸齋用)
(臣)幸藉宿因濫裨妙化誓廣宣於濟度庸上
賛於生成過有淵陵功無毫髮尚祈恩霈俯
賜包容(臣)伏爲先師某人元命某年月日時
生存日佩某經受某籙奉某法𥙷充某職係
某靖焚修末學道淺仙品未充莫能背土凌
空飛騰霄漢運應滅度以某年月日身經太
隂享年幾歳巳凖三洞仙度品格衣服枕席
遍篆靈章衛其尸形又凖滅度五煉生尸寳
經玉字眞文安鎭五方護其神識練吉遷葬
寄形土官(未菲更伺練/吉寄形土官)尤慮生存之日功德
未周恐阻超邁遂卜今月某日謹就某處崇
建靈寳滅度五煉生尸妙齋二晝夜期將先
師某人扶接引送返形受生遊行太空臣事
金闕(臣)義同父子志劇悲惶(孝子云情鍾父/子志劇悲惶)
恭按眞科次第修奉(臣)切惟三官九府百二
十曹四極明科三品洞律昭如日月威若雷
霆學道參眞易招罪戾未經赦宥必墮幽郷
轉眼畏途惟増駭汗今先師某人生逢昌運
佩奉玄元未明修眞御景之方徒抱濟物利
人之志元臘節㑹禁戒多違經籙法階朝修
有缺重以飛章進表毎瀆仙眞設醮建齋或
干神吏致使玄曹畢録黒簿登書陽過未原
隂愆莫逭倐忽厭世遽受沈寥自非大道廣
運於慈悲曷俾後學疾躋於沖躡謹爲拜上
丹章一通上聞三天伏望上聖垂仁至眞矜
憫特降玉清道炁靈寳妙光下覆先師某人
魂魄尸形削落愆尤解除考訟隨光御炁俓
上虚无仍乞告下十方三界一切眞司特爲
原赦宿生今世三業六情洎學道以來無邊
過咎並從寛釋移名紫籍受化更生(臣)謹爲
上請靈寳落滅惡道靈官三人官將各一百
二十人斷絶地根靈官四人官將各一百二
十人飛度累户靈官五人官將各一百二十
人一合下降爲先師某人落滅三惡斬絶地
根飛度五户名列太玄乗景升神上登無極
若先師某人魂魄淪墜三塗五苦六天九幽
者即爲度脫髙升上境又爲上請玄都金龍
驛吏一十二人東華青宫九龍符命使者九
天道功曹一人十方飛天使者十人官將各
一百二十人上詣三天金闕玉陛下請降元
始符命金籙白簡長生靈符東華青宫九龍
符命登眞度命出離生死眞符南昌上宫寳
誥告下三官九署五帝四司無鞅隂治若先
師縁公私罪犯未得解釋者願乗此仙度功
德悉爲赦除若因三曽九祖億劫種親宿對
罪縁結釁幽㝠者願爲條録生前建善之功
速爲解宥即冀改易罪籍定名玉簡遷神度
品髙歩天衢又爲上請九天三十二天五老
上帝諸天省府北斗南辰日月五星天曹眞
衆各降眞炁接引先師某人蕩滌愆瑕進升
道境復還治職炁入玄玄登品成眞永無輪
轉更願先師某人所屬某岳某山眞靈正神
符下九土地官各依部界營衛尸形災害消
除塜墓寧靜形安神守魄不敢揚持節契符
重甦骨⬤形與神合遊宴騰凌得爲神仙一
如五煉生尸經㫖永奉玄恩以爲效信
　　　升度仙魂章(師友命過用)
(臣)綴武班聮濫司濟度叨恩逾分拊巳知元
誓弘洞輔之仁宻賛生成之德尚祈洪造俯
鑒丹忱(臣)謹據齋意(臣)職惟領教理難抑違
切念某人幸藉夙縁叨承玄䕃佩籙奉法受
經學眞易涉塵寰未明竅妙建齋設醮每冐
威儀拜表上章實乖俯仰破齋犯戒縱業逞
情常失天和多循人慾三元五臘莫謹朝修
甲子庚申曽無懴謝過書黒簿名録玄曹未
能坐脫立忘升神御炁運應滅度身經太隂
莫測升沈倐經旬朔(孝子云)臣情鍾父子志
劇悲惶(弟子云)臣義均師友志劇悲惶自非
上聖垂慈髙眞孚佑俯矜愚昧力賜帡幪何
以洗浣前愆導迎新貺庸是不揆狂斐謹爲
拜章一通上聞三天伏望大慈曲成至仁無
外特降敕命行下十方三界合屬去處將某
人浩劫以來禀生之後應有過犯並與赦除
即俾定録青宫移名朱府形神混合炁象周
圎隨我學功校勲遷賞復還治職炁入玄玄
克爲聖君金闕之臣大揚聖化縁運不絶身
得神仙逍遥上清永無輪轉
　　　斷絶復連章(度星齋用)
(臣)性識迂愚資材短陋綴班聮而領教誓濟
度以推仁凡有皈依敢忘關奏(臣)謹據齋意
(臣)切見上件亡魂渉生以來造業縱情罔知
檢戒厭世之後積愆抱釁自致沈淪流曵三
途顛連五苦惟思執滯豈念超凌眷屬姻親
俱罹傳染家門大小積致傾亡求替代以莫
能遂復連而無已如斯䧟溺實可矜傷自非
玄造之拯提曷俾下愚之安泰謹爲拜章一
通上聞三天伏望隆慈曲加哀憫特降玉清
道炁靈寳妙光照燭重泉釋明夜壘即俾亡
故某人開通正念悔悟宿因醒覺前非自求
升邁免致延累永斷復連(臣)謹爲上請石安
君都星君誅殃君都平君朔平君天玄君石
仙君髙都君斷𦍙君回化君十人天醫博士
善談大夫各一人官將各一百二十人除殃
君天昌君無上髙倉君中宫左都候君各一
人兵士各一萬人素車白馬君一人吏兵十
萬人參星將軍太白兵星熒惑吏鐵面敢徤
食鬼力士天鄒甲卒吏兵官將一合來下爲
齋主某人化諭先亡分解冢訟消除執著斷
絶復連又爲上請斷蛀大將軍斷尸大將軍
各一人官將兵士十萬人九天補氣將甘露
將護命將各一人官將各三十二人一合來
下保護未來病苦斷除先亡復連即令某人
形魂利安塜墓寧靜徵呼塜訟自此斷除釋
罪登眞永超幽暗齋主某人洎内外眷屬合
門姻親快樂逍遥竟離傳染精神安泰營衛
和平冨壽康寧以爲效信
　　　啓告玄穹章(預修黄籙齋用)
(臣)濫承玄貺叨領眞班仰荷甄陶俯深銜載
期暢生生之厚澤庸禆化化之深仁控告既
勤關聞敢後(臣)謹據齋意(臣)切慮建壇之所
劫灰以來隂濁混凝游氛四塞塵霾流伏昏
垢飛揚非繇解祓之功曷肅玄眞之奉重以
故炁紏雜人物紛葩宜解滌除庶令清淨謹
爲拜章一通上聞三天伏望大慈曲施玄化
特降玉清道炁靈寳妙光上煥雲霄下輝風
壘十華八極罔不洞明即俾所建齋壇灌沐
靈光一塵不立内外融潔寳芝自生(臣)謹爲
上請五方五帝解穢君各一人官將一百二
十人捧特五和香泉眞精法水一合下降浣
濯靈壇解除厭穢仙花玉女一千二百人九
鳳破穢籙中運穢解穢収穢却穢除穢斷穢
洗穢蕩穢諸大將軍各一人官將各一百二
十人五方五龍主水使者一合下降蕩滌内
外潔齋應辦器用室廬悉獲澄清更無厭滓
又爲上請降眞召靈符吏降眞召靈童子各
一人賫持髙上玉清仙王降眞符命元皇召
靈符命宣告三界嘯命十方䇿役千靈關盟
萬聖護持壇律紏正齋功由始及終迄無障
撓更希敕㫖行下玄壇受事靈寳仙曹省府
院司官君將吏從臣請降共佐洪𨤲使齋主
某人善果周圎嘉祥宻被承恩今日流慶他
生散壇言功不負效信
　　　超凌祖玄解𡨚章
(臣)學術荒踈材能淺局毎爲人而有請帷拊
巳以知慚仰藉髙明俯垂淵鑒(臣)謹據齋意
(臣)職惟領教理難抑違謹㳙今月某日爲始
就某處崇建玄壇依按眞科次第修奉(臣)切
惟齋主某人世縁酬酢塵務蒙迷九祖七玄
寧無罪累三生四負或結𡨚仇非由觧釋以
超凌曷俾善功而圎滿謹先於某月某日夜
修設玄都大獻玉山淨供攝召上件亡魂普
及六道四生諸𩔖幽爽享食受煉膺戒佩符
若𡨚若親俱超淨域庶使齋主某人一身清
淨萬罪蕩除冡訟不生怨憎何有逍遥自在
成就良因謹爲拜章一通上聞三天伏望大
慈曲施宏化特降玉清道炁靈寳妙光照耀
隂扄開明夜府幽㝠萬𩔖均脫化機乗此靈
光來親壇墠聞經聽法各遂騰凌(臣)謹爲上
請玉清溟㓑大梵靈官三十二人仙吏一百
人爲齋主某人呪洒甘露溥化斛筵周遍虚
空無窮無盡哺飴衆爽各獲豐盈隨感來歆
悉皆飽滿又爲上請玉清上解祖考靈官解
𡨚釋結靈官各三十二人仙吏各一百人爲
齋主某人開釋祖玄疾除罪簿永超愛網獲
脫輪迴解釋仇讎齊同慈愛克離𡨚囿竟陟
生方俾先亡永無繫戀之憂而齋主克遂熏
修之果更爲上請朱陵火府南昌上宫黄籙
靈曹執法仙衆各持眞水眞火煉度衆魂俾
出幽關咸生淨域庶幾恩甦品類悉出迷途
𡨚愛㝠靈齊登道岸敷太上無私之澤賛玄
元有造之仁極天際地咸膺至化
　　　不經地獄章
(臣)一介愚蒙千生縁㑹冐慿涵育荐瀆崇嚴
雖揣分以凌兢敢謄詞而關告(臣)謹據齋意
(臣)領詞虔切理難抑違謹㳙今月某日爲始
就某處肅建玄壇依按眞科次第修奉(臣)切
惟齋主某人托迹塵籠隨縁世網爲人爲已
易積愆尤謀身謀家動招罪障恣情於三尸
五累逞志於三業六根東岱簡書北酆録籍
百年運盡慮墮幽寥九夜神遷必膺考校兹
預投誠於玄極先期曲赦於蒼穹懴徃罪而
盡消悔前非而不作勿經幽暗常履光明俓
上南宫永離北府究觀𠂻素實可矜憐謹爲
拜章一通上聞三天伏望大慈曲施宏化特
降敕命宣告三官九府百二十曹六洞十宫
羅酆鬱絶河源泉曲五道溟泠五帝考官六
宫掾吏巨天力士執罰神兵司殺司功司命
司録城隍社令主罪職寮俾齋主某人積劫
以來禀生之後心生口語自作教他輕重罪
愆未經原赦因今善果咸與蕩除削過黑編
移名青録將來運應滅度身經太隂所在玄
曹普加部衛不罹苦趣疾詣南天受化朱陵
逍遥自在輪轉不絶得爲神仙蒙如所陳𠃔
昭眞貺
　　　南宫寄籍章
(臣)迂踈賤類朴野愚生誤綴班聯濫司濟度
既投誠而懇告盍請命以關聞(臣)謹據齊意
(臣)職惟領教理難抑違謹㳙今月某日爲始
就某處肅建玄壇依按眞科次第修奉(臣)切
惟齋主某人身隨塵域心慕玄關謝過祈恩
既殫懇切修齋行道爰罄修崇期生前削落
於罪愆庶身後轉輪於福祐北都泉曲願滌
刑編南昌上宫覬書眞籍儻此日寄名而有
耀則他生受化以無憂洞察忱恂委堪矜憫
謹爲拜章一通上聞三天伏望大慈曲施宏
化特降敕命宣告南曹爲消黑鬰之名即紀
朱陵之籍(臣)謹爲上請南宫度人不死尊神
南極長生大君度世司馬大神好生韓君丈
人眞君南上司命司録延壽益算度厄尊神
迴骸起死無量度人眞君一合來降特爲齋
主某人寄名玄籍削罪酆山運盡百年即登
朱火不經隂地常覩陽天流餘慶於曽玄沛
天恩於浩劫更希睿渥遍澤群靈監善惡之
敷羅沐齋功之廣大普天率土均衍蕃𨤲六
趣三途俱承純嘏慈雲誕布湛露宻濡動桓
飛潛生生自在幽㝠品𩔖化化無方陶太和
之靈風鼓時雍之至治
　　　衆眞監度章
(臣)夙承玄運生際昌時慚無及物之功期暢
度人之澤荐敷萬一敢殫再三尚冀髙明俯
垂采聽(臣)謹據齋意(臣)職惟領教理難抑違
謹㳙今月某日爲始就某處肅建玄壇依按
眞科次第修奉(臣)切慮齋主某人業機累性
世網謀生五慾七情寧無過咎六因十習易
積愆尢雖汨没於今時恐紛紜於身後懴罪
北府寄籍南宫諒荷玄恩俯垂洪澤自非生
身而受度永斷惡縁曷令膺戒以佩符常趨
善地庸罄忱恂之請仰干穹昊之仁謹爲拜
章一通上聞三天伏望大慈曲施宏化特降
敕命宣告十方三界合屬玄曹俾齋主某人
肅建壇場羅敷盟信徼迎萬聖降召千眞遵
金籙度命之文受九戒二簡之妙他年滅度
不墮迷途俓上朱宫更生受化謹爲上請無
上九天帝君三十二天帝君五靈五老帝君
日月五星眞君南辰北斗二十八宿三官帝
君南昌上宫度人眞衆天曹地府五岳四瀆
無鞅眞宰俯降玄壇監眞證度奉爲齋主某
解釋𡨚仇超度宗祖飛滅途苦斷落業根割
削隂名移注眞籍降金液而煉質灌靈芽以
生津九炁周流八景合僃消五行之魔試度
萬劫之凶災白簡上生赤書保運欣慶受度
既無拘於天門逍遥登眞自永離於地户百
年運盡直詣南丹受書超凌永登妙果培今
生之慶址植他世之昌基與道合眞以爲效
信


太上濟度章赦卷中
太上濟度章赦卷下官九
　　赦
　　　玉清大赦(開度黄籙用)
泰玄都省牒酆都九幽主者億萬㝠曹
敕門下天地之大德曰生仁涵三極日月之
容光必照恩浹九幽睠庶𩔖之流形均一元
之禀氣六塵六識陽源易汨於化機萬死萬
生隂域遂蒙於業網㝠㝠罪性𢡖𢡖窮魂雖
黔黎之妄垢自貽而玄元之眞慈曲憫今據
法師銜奏爲齋意伏候敕㫖事牒三天門下
敕陳詞激切頒㫖𠃔俞依金籙白簡之文敷
玉匱明眞之典普令夜壑咸樂春臺可大赦
三界應赦恩到日九幽罪人除十惡五逆不
忠不孝誹謗大道毀壞經教者不赦外其餘
雜犯以下已發覺未發覺已結證未結證巳
受苦未受苦已受報未受報不論輕重常赦
所不原者咸赦除之
　應㝠吏隂曹有功髙德重者與陞仙職以
　次進𥙷陽官
　應山川神祇係祀典不係祀典有功德及
　生民者並與遷官推賞矜令𠃔當
　應一切天仙道一切神明道一切人倫道
　一切地獄道一切餓鬼道一切畜生道若
　胎生卵生濕生化生並與解除宿對原釋
　前愆永離輪廻上生福境
　應三途五苦謫役囚徒地水二司見禁罪
　爽並與原釋罪犯削落簡書出離㝠途受
　生陽界
　應玄壇所度亡過某人及某氏九玄七祖
　歷劫種親冝與和釋𡨚仇削除罪累證品
　超度受化更生
　應在世水火飄焚兵戈謀害㓂盜殺戮蛇
　虎吞殘王法凌遲震雷嗔擊木石𡏖損挺
　刃刑傷乆抱飢寒曽遭鴆蠱覆車墜焉自
　縊投河他境流亡從軍傾斃鬼神拘繫𡨚
　對勾連疾患䘮生胎產殞命盲聾跛啞癱
　瘓拳攣乆滯幽郷未得解脫並與蠲消宿
　債洗滌新愆超離苦輪往生善道
　應三生七世結爲𡨚仇執對不釋並與齊
　同慈愛和釋牽纏各遂超生永消宿憾
　應鐵圍無間硤石血湖囚繫産魂並與蕩
　除業垢和釋憎仇澄正形神獲生樂界
　應冥關幽路一切孤魂滯魄若有主若無
　主若凶終若善終士農工商文武醫卜男
　女老少民俗衣冠中國外夷九州四海沈
　淪既乆超離無因並與洗除罪犯解散𡨚
　仇隨願往生逍遥自在
　應赦書該載不盡事件所在長吏條録奏
　聞
於戲除罪簿滅惡根庸廣昭天漏泉之澤離
鬼官出地戸𠃔符登眞度命之恩嘉與含生
同歸至化赦書到日主者施行牒奉上帝敕
請翻録行下疾速遍牒所屬遵依帝敕各宜
祗拳風火無停故牒
　年月日牒
　具法位姓某承誥奉行
列八相位
　右玉清大赦常時不用惟黄籙壇用之以
　大紙札之數幅大書前敕門下及三天門
　下敕二敕字不可趂筆冩須控了待法師
　録赦副具奏三天門下及三省飛神上朝
　金闕激切奏告候得㫖回歸然後法師用
　朱筆親塡其敕門下用此敕字外用大可
　漏正面書謹法師銜姓某押承誥奉行封
　背面書泰玄都省牒九幽酆都主者億萬
　㝠曹並大書與救苦簡同發
　　　青玄寳赦(青玄黄籙用)
青玄黄籙左府牒九幽主者億萬㝠曹
敕門下職覆職載天地之常運無窮時慘時
舒隂陽之化機不息瞻羅酆之鬼域號鬰絶
之神郷蠢蠢下愚毎禀惡縁而報對巍巍上
聖常矜善性以提擕崇九華雨露之恩息六
洞雷霆之考盍宣德澤普軫慈悲俾離幽暗
之都均入光明之界今據法師銜奏爲齋意
伏候敕㫖事牒奉青玄上帝敕宜頒鳳詔併
煥龍符開九地以逍遥拯群靈而快樂可曲
赦三界應赦恩到日九幽罪人除在世十惡
五逆不忠不孝誹謗大道毀壞經教者不赦
其餘雜犯以下巳發覺未發覺巳結證未結
證已受苦未受苦已受報未受報不論輕重
咸赦除之
　應山林社稷神祇聦明正直功德及民者
　所在長吏條録奏聞言功遷賞
　諸北酆東岱地水職司見禁囚考對一切
　罪魂宜與疾除罪簿焚毀𡨚書離苦登眞
　超生陽界
　諸三途五苦謫役囚徒八難幽關徧繫積
　爽宜與原釋過犯解蕩𡨚仇托化人天隨
　品受度
　諸玄壇所度亡過某人及某氏九玄七祖
　億劫種親宜與削除愆過解釋𡨚仇各遂
　升遷受生樂境
　諸㝠關幽路滯魄窮魂執迷沈淪未得解
　脫冝與開導正性啓發善心各俾托生母
　自執著
　諸傷亡死非正命䧟没幽途實可哀憫宜
　與罷散仇讎消除罪累身心清靜早得托
　生
　諸在世微有片善長夜顛㝠歳月既深未
　曽超度宜與考校料簡條録關陳上名青
　宫準備任使
　諸血湖獄禁繫産魂宜與斷絶𡨚愆解釋
　執對潔清形質隨品受生
　諸九州十道中國外夷凶终令終有主無
　主男女老少士農工商無鞅數衆乆在㝠
　關宜與和合𡨚親蠲消罪累普受開度時
　刻昇遷
　諸赦書該載不盡事件所在長吏條陳以
　聞
於戲無拘留逼合之憂品類咸超於北府有
侍衛送迎之喜形魂俓上於南宫嘉與混輿
同歸陶冶赦書到日主者施行牒奉青玄上
帝敕請翻録行下所屬遵依帝敕疾速奉行
風火無停故牒
　年月日
　具法位姓某承誥奉行
知青玄黄籙左府事
判青玄黄籙左府事
　右青玄寳赦青玄救苦妙齋用之書冩格
　式如前得㫖塡敕亦如之只用此敕字可
　漏前正面如前後背面大書青玄黄籙左
　府牒九幽主宰億萬㝠曹與九龍符同發
　　　玉皇上帝徽號寳赦(九天齊用)
泰玄都省牒九幽主宰億萬冥曹
敕門下天施地生仰乾坤之大造陽闔隂闢
符晝夜之常經故黑單司考對於推研而紫
極沛慈仁於覃宥興言六趣莫慘九幽積夜
迷烟鎻業機於夜壑重泉昏霧閉𡨚網於泉
扄豈無悔過之心孰導求生之性靜惟沈滯
實可矜憐今據法師銜奏爲齋意伏候敕㫖
事牒奉上帝敕所陳詞㫖備切忱恂恭惟
玉皇上帝徽號名非常名上極无上聞之者
萬罪消滅得之者千𡨚解除仁浹混輿事彰
載籍隨赦頒降如帝親行盍誕布於德音庸
煥敷於寳誥庶提苦趣均證樂郷可大赦三
界應今月某日建壇以前九幽罪人除十惡
五逆不忠不孝誹謗大道毀壞經教者不赦
所有雜犯以下巳發覺未發覺巳結證未結
證巳受苦未受苦己受報未受報不論輕重
咸赦除之
　應山川神祇有功德及民者所在長吏條
　陳奏聞言功遷賞
　應㝠吏隂曹無濫刑無僣賞者與陞仙職
　以次進𥙷陽官
　應三途五苦見禁謫役地水二司囚繫罪
　爽並與蠲除宿犯解釋𡨚仇脫離幽途往
　生福境
　應六道四生展轉報對無有窮巳並與原
　宥愆過和釋𡨚讎俾出輪廻超登善界
　應玄壇所度亡故某人及某氏九玄七祖
　億劫種親並與消解宿憾落滅惡根受化
　超生逍遥自在
　應世傷亡死非正命沈魂滯魄乆墮㝠郷
　並與削除過咎解釋𡨚憎隨品受生免輪
　幽暗
　應血湖地獄諸𩔖産魂並與蠲滌過犯蕩
　除𡨚仇母子分離形神超邁
　應諸𩔖幽魂曽經子孫薦拔未遂超升者
　並與引用日前所修功德無大小咸使升
　遷母滯隂域
　應九州十道萬姓三軍士農工商男女老
　少有主無主凶終善終沈淪幽郷乆不受
　化者並與洗蕩𡨚枉散釋愆辜速令轉輪
　受生樂處
　應赦書談載不盡事件所在長吏條録奏
　陳
於戲疾痛呼天尚期蠲於翳累齋戒事帝猶
冀滌於愆瑕況敕書之敷諭周詳而寳誥之
光明煒燁十華讃嘆三極皈依宜回幽路之
春肆闢寒庭之旦下塞死户上開生門凡爾
攸司各宜遵奉赦書到日主者施行牒奉上
帝敕請翻録行下所屬遵依帝敕風火無停
故牒
　年月日
　具法位姓某承誥奉行
列八相位
　右玉皇徽號寳赦九天生神齋用之書寫
　格式得㫖塡敕亦如前只用此敕字可漏
　背書泰玄都省牒九幽主宰億萬㝠曹
太上濟度章赦卷下
