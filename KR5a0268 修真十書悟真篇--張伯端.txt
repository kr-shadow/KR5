#+TITLE: 修真十書悟真篇--張伯端
#+DATE: 2016-06-11 12:26:51
#+SOURCE: github.com/kanripo/KR5a0268 master 35831745                
修眞十書悟眞篇卷之二十六(并序)李八
嗟夫人身難得光景易遷罔測短脩安逃業
報不自及早省悟惟只甘分待終若臨岐一
念有差墮三塗惡趣則動經塵劫無有出期
當此之時雖悔何及故老釋以性命學開方
便門教人修種以逃生死釋氏以空寂爲宗
若頓悟圓通則直超彼岸如其習漏未盡則
尚徇於有生老氏以鍊養爲眞若得其要樞
則立躋聖位如其未明本性則猶滯於幻形
其次周易有窮理盡性至命之辭魯語有毋
意必固我之說此又仲尼極臻乎性命之奥
也然其言之常略而不至於詳者何也蓋欲
序正人倫施仁義禮樂之教故於無爲之道
未嘗顯言但以命術寓諸易象性法混諸微
言耳至於莊子推窮物累逍遥之性孟子善
養浩然之氣皆切幾之迨夫漢魏伯陽引易
道交媾之體作參同契以明大丹之作用唐
忠國師於語録首叙老莊言以顯至道之本
末如此豈非教雖分三道乃歸一奈何後世
黄緇之流各自專門互相非是致使三家宗
要迷没邪歧不能混一而同歸矣且今人以
道門尚於修命而不知修命之法理出兩端
有易遇而難成者有難遇而易成者如鍊五
芽之氣服七耀之光注想按摩納清吐濁念
經持呪噀水叱符叩齒集神休妻絶粒存神
閉息運眉間之思補腦還精習房中之術以
至服鍊金石草木之類皆易遇而難成已上
諸法於修身之道率多滅裂故施力雖多而
求效莫驗若勤心苦志日夕修持止可以辟
病免其非横一旦不行則前功漸棄此乃遷
延歲月事必難成欲望一得永得還嬰返老
變化飛昇不亦難乎深可痛傷蓋近世修行
之徒妄有執著不悟妙法之眞却怨神仙謾
語殊不知成道者皆因鍊金丹而得恐泄天
機遂托數事爲名其中惟閉息一法如能忘
機絶慮即與二乗坐禪頗同若勤而行之可
以出定出神奈何精神屬陰宅舍難固不免
長用遷徙之法既未得金汞還返之道又豈
能迴陽换骨白日而昇天哉夫鍊金液還丹
者則難遇而易成要須洞曉陰陽深達造化
方能超二氣於黄道會三性於元宫攢簇五
行合和四象龍吟虎嘯夫倡婦隨玉鼎湯煎
金鑪火熾始得玄珠有象太乙歸眞都來片
餉工夫永保無窮逸樂至若防危慮險愼於
運用抽添養正持盈要在守雌抱一自然復
陽生之氣剥陰殺之形節氣既周脱胎神化
名題仙籍位號其人此乃大丈夫功成名遂
之時也今之學者有取鉛汞爲二氣指藏府
爲五行分心腎爲坎離以肝肺爲龍虎用神
氣爲子母執津液爲鉛汞不識浮沉寧分主
客何異認他財爲己物呼别姓爲親兒又豈
知金木相尅之幽微陰陽互用之奥妙是皆
日月失道鉛汞異鑪欲望結成還丹不亦遠
乎僕幼親善道涉獵三教經書以至刑法書
筭醫卜戰陣天文地理吉凶死生之術靡不
留心詳究惟金丹一法閲盡羣經及諸家歌
詩論契皆云日魂月魄庚虎甲龍水銀朱砂
白金黑錫坎男離女能成金液還丹終不言
眞鉛眞汞是何物色不說火候法度温養指
歸加以後世迷徒恣其臆說將先聖典教妄
行箋注乖訛萬狀不唯紊亂仙經抑亦惑誤
後學僕以至人未遇口訣難逢遂至寢食不
安精神疲顇雖詢求遍于海嶽請益盡於賢
愚皆莫能通曉眞宗開照心腑後至熙寧己
酉歲因隨龍圖陸公入成都以夙志不回初
誠愈恪遂感眞人授金丹藥物火候之訣其
言甚簡其要不繁可謂指流知源語一悟百
霧開日瑩塵盡鑑明校之仙經若合符契因
念世之學仙者十有八九而達眞要者未聞
一二僕既遇眞筌安敢隱默罄所得成律詩
九九八十一首號曰悟眞篇内七言四韻一
十六首以表二八之數絶句六十四首按周
易諸卦五言一首以象太乙續添西江月一
十二首以周歲律其如鼎器尊卑藥物斤兩
火候進退主客後先存亡有無吉凶悔吝悉
備其中矣於本源眞覺之性有所未盡又作
爲歌頌樂府及雜言等附之卷末庶幾達本
明性之道盡於此矣所期同志者覽之則見
末而悟本捨妄以從眞時熙寧乙卯歲旦天
台張伯端平叔叙
丹房寳鑑之圖
　　　　




　　　　土無正形
眞土　　挨排四象　　狀　　若明窗塵
　　　　生眞土金　　　　　若黍米
　　　　液大還丹　　　　　若玄珠






　　參妻臣水銀流珠玉液神水
　　姹女玄女木液白雪碧眼胡兒青衣女子
汞　東海青龍交梨浮陰火白賓客民子
　　天䰟丹基黑龜精陽中眞陰下弦銀半斤
　　　　　　已上汞之異名
　　　金丹大丹内丹還丹神丹眞鉛大藥嬰兒谷神聖胎
　　　刀圭七返玉壺丹紫金丹絳雪丹赤赫金丹龍虎大藥
　　　金液還丹玉液還丹九轉丹紫金霜眞黄芽眞陰陽眞玄牝
名　　眞父母眞龍虎眞種子眞主人眞鉛汞眞一宇宙之主秋石
　　　河車金公金妃陽丹金鼎君黄男三五一美金花摩尼珠
　　　白馬牙水中金玉藥金砂神符白雪龜精鳳髓兔髓烏肝
　　　日魂月魄壺中日月先天地精太一含眞氣
　　　商夫君金液金華玉池華池
　　　嬰兒黄男金精黄芽白頭老子素練郎君
鉛　　西山白虎火棗沉黄芽鉛主人父母
　　　地𩲸丹母赤鳳髓陰中眞陽上弦金八兩
　　　　　　已上鉛之異名

　　　　　　　　　鼎周圍一尺五寸中虚五寸長一尺懸二
懸　　　　　寸狀似蓬壺亦如人之身形分胎三層應
胎　　　　　三才鼎身腹通直令上中下等均匀
鼎　　　　　　入鑪八寸懸於竈中不着地鼎懸胎
　　　　　　　　　是也又謂之朱砂鼎張隨注云又名
　　　　　　　　　太一神爐
　　　　　　　　　　　滿庭芳
　　　　　　　　眞鐵牛兒形容醜惡性剛偏好爭馳人人皆
鐵　　　　　有那箇解牽騎種就黄芽滿鐵院更須用
牛　　　　　　神水澆之中宫裏若無此獸安得似嬰
　　　　　　　　兒乾坤眞動靜牛生成家活總賴於伊飢飡
　　　　　　　　虎髓渴飲水銀池夜半牽車進火霞光迸海
　　　　　　　　底騰輝牧童笑華池宴罷乗箇月明歸
　　　　鑪面周圍約一尺二寸明心横有
偃　　　　一尺立唇環匝二寸唇厚二寸
月　　　　鑪口偃開鍋釜又如仰月狀故
鑪　　　　名偃月鑪也張隨注云又名威
　　　　　光鼎也
　　　挨排四象生眞土詩
東方青龍西白虎南面朱雀北玄武四獸猙
獰不可當定計將軍能作主兩手擒來合戰
時正見中秋月當午殺氣驚天動鬼神用盡
周星震區宇須臾戰罷兵器收產顆明珠號
眞土
　　　鍊鉛火候
三十文爻七十武二百六十分明數首尾須
教用武烹中間文火温温煮鑪中鍊出五彩
光赫赫一粒大如黍將來掌上和殻吞逍遥
永作眞仙侣
　　　火記六百篇
火記六百篇十月如轉轂朝昏各一卦屯蒙
相趁逐子時發陽火二百一十六午時起陰
爻十八八箇足鉛消汞自乾熏蒸丹已熟陰
盡變純陽體貌如瓊玉
　　　沐浴
刑德同生殺加臨二八門丹砂宜沐浴神水
灌靈根閉兊留金汞禁關養魄魂不須行火
候鑪裏自温温
　　　抱一
國富民安後修成體屬乾凝神歸妙道抱一
守丹田去住渾無礙昇騰任自然九年功滿
日獨步大羅仙
　七言四韻凡一十六首
　　　一
不求大道出迷塗縱負賢才豈丈夫百歲光
陰石火爍一生身世水泡浮只貪利禄求榮
顯不顧形容暗悴枯試問堆金等山嶽無常
買得不來無
　　　二
人生雖有百年期壽夭窮通莫預知昨日街
頭猶走馬今朝棺内已眠屍妻財遺下非君
有罪業將行難自欺大藥不求爭得遇遇之
不鍊是愚癡
　右二章眞人以此感悟世人惟恐或後故
　列之於首
　　　三
學仙須是學天仙
　葉士表曰仙有千種天仙者形神俱妙與
　道合眞聚則成形散則成氣學此道者當
　内外虚明表裏瑩徹如立一塵則成滲漏
惟有金丹最的端
　李筌曰還丹之術百數此謂金丹者金液
　大還丹也○叅同契曰金來歸性初乃得
　稱還丹蓋金爲藥母金吐其液復還丹田
　謂之金液還丹也○魏師吕先天大學書
　曰夫金丹者先天一氣之祖後天而生兩
　儀三才萬物之母易曰乾元者始而亨者
　也萬物資之以始能以美利利天下而不
　言所利者有剛健中正純粹之德功成退
　位居偏乾居亥位寄體北方水中坎之中
　爻是也聖人能返而歸根復命與元神道
　合生生無窮總括萬象謂之得一故强名
　曰丹非法術也是乾道變化陰陽不測之
　謂也象易太極無上至眞之妙包含性命
　之宗内易曰中爻之義是謂造化金碧經
　曰神室者丹之樞轄在坎離一二數○參
　同契曰金來歸性初乃得稱還丹謂之金
　液歸眞形神俱妙之道至簡至易一得永
　得所以萬論千經能變化自然生神得其
　口訣雖至愚小人立躋聖位是以天機祕
　惜不許授之非人輕泄妄傳殃及九祖是
　知金丹者無上至眞之徑路也黄帝修之
　以登雲天後世成眞合道頓超生死盡因
　金丹而成○眞人曰屈指從今飛步者盡
　因金液出塵寰即此義也
　二物會時情性合五行全處虎龍蟠
　眞一子曰金者情也水者性也金生於水
　猶情生於性水隱於金猶情復於性或曰
　金爲母何得謂之情邪而參同契曰金爲
　水母母隱子者是也交會則金水混融全
　聚則虎龍蟠結故下章云既驅二物歸黄
　道爭得靈丹不解生○參同契曰坎爲水
　爲月在人爲腎腎臟生精精中有正陽之
　氣炎升于上精陰氣陽故鉛柔而銀剛虎
　性屬金而金能生水顚倒取之母隱子胎
　故虎向水中生也虎乃配鉛陰中之陽也
　離爲火爲日在人爲心心臟生血中有眞
　一之液流降于下血陽液陰故砂陽而汞
　陰龍性屬木而木能生火顚倒取之故母
　隱子胎龍從火裏出也龍亦配汞陽中之
　陰也
本因戊己爲媒娉遂使夫妻鎮合歡
　葉士表曰坎離納戊己戊己坎離中氣言
　前二物因中氣升降生成配合也○無名
　子曰戊己屬土謂之黄婆龍虎金木間隔
　東西黄婆使之會合豈非媒娉乎
只候功成朝北闕九霞光裏駕祥鸞
　　　四
此法眞中妙更眞都縁我獨異於人自知顚
倒由離坎誰識浮沉定主賔
　葉士表曰五位相得而名有合乾納甲壬
　一九成十坤納乙癸四六成十艮丙震庚
　三七成十巽辛兊丁二八成十坎離戊己
　共得十五顚倒上下不變所以顚倒升降
　皆由之也鉛沉汞浮沉者爲主浮者爲客
　○袁公輔曰惟其如此是以古之眞仙上
　聖皆知陰陽顚倒在坎離兩卦但世罕有
　識得浮沉主賓者故高象先云舉世無人
　識河車是也
金鼎欲留朱裏汞玉池先下水中銀
　葉士表曰此言浮沉主客也離火生汞坎
　水生金汞因鉛結鉛制汞伏乃子母相應
　也○參同契曰河上姹女靈而最神得火
　則飛不見埃塵鬼匿龍潜莫知所存將欲
　制之黄芽爲銀眞一子曰黄芽鉛也此兩
　句正應得上文顚倒坎離之說○大易誌
　圖曰陰中有陽者象鉛中有陰也黄芽産
　於河車之中歌曰黄芽鉛汞造陰殻含陽
　華篇意謂必先驅龍下就虎之氣然後方
　得二氣交合可以施功鍛鍊結成眞一之
　精也
神功運火非終夕現出深潭日一輪
　葉士表曰天地運神功以生萬物人能法
　天地以運符火不待旦夕之間元海陽光
　生也眞人謂一時辰内管丹成即此義也
　○無名子曰火即二弦之氣非終旦者明
　一時之中金丹之成也此法外藥法象也
　　　五
虎躍龍騰風浪麤中央正位產玄珠果生枝
上終期熟子在胞中豈有殊
　葉士表曰坎離之氣如雲龍風虎奔騰飛
　躍至中宫産元珠也珠者金母所生眞汞
　○參同契曰温養子珠是也如果生枝上
　子在胎中待其數足也○袁公輔曰騰躍
　浪麤者言二物難調伏之狀若中宫能正
　其位故能吸引二物之精於中宫生長眞
　汞如果生枝上子育胞中待其數足而成
　也○資生經曰臍下三寸爲下丹田方圓
　四寸着脊梁兩腎中間左青右白上黄下
　黑中央赤名大海而貯其血氣亦名大中
　極言取人身上下四向最爲中也中央正
　位即丹田金胎神室也
南北宗源翻卦象晨昏火候合天樞
　葉士表曰坎離上下有既濟未濟之象朝
　屯暮蒙一一合天之樞機也○象川翁曰
　子爲六陽之首故爲晨用屯卦直事進火
　之候也午爲六陰之首故爲昏用蒙卦直
　事進水之候也一日之間用兩卦直事至
　三十日終於既濟未濟二卦終而復始一
　日兩卦直事連牝牡四卦一月計六十四
　卦一卦六爻六十四卦計三百八十四爻
　一年並閏餘之數皆依斗建而運之故曰
　合天樞也○無名子曰閏餘之數乾之初
　九起於坤之初六乾之策三十有六六爻
　計二百一十有六坤之初六起於乾之初
　九坤之策二十有四六爻計一百四十有
　四總而計之三百六十應周天之度日月
　行度交合升降不出卦爻之内月行速一
　月一周天日行遲一歲一周天天樞者斗
　樞也一晝夜一周天而一月一移也如正
　月建寅二月建卯是也且如正月建寅立
　春戌時指艮雨水戌時指寅故曰月月常
　加戌時時見破軍上古至人知日月盈虧
　明陰陽上下行子午符火日有晝夜數月
　應時加减然後暗合天度故曰合天樞也
　至道至妙妙在於斯坎離升降生産靈藥
　結成黄芽○袁公輔曰子午爲坎離之宗
　源循歷十二位翻諸卦爻朝屯暮蒙爲六
　十卦符火之首要一一合天之樞機也
須知大隱居鄽市何必深山守靜孤
　葉士表曰此言得法與不得法得法者雖
　居市朝可爲也○袁公輔曰苟得其法雖
　不在深山窮谷可修持也
　　　六
人人盡有長生藥自是愚迷枉擺抛
　葉士表曰人之初生均受一點元陽之氣
　爲養命之本男子自二八而眞精泄女子
　自二七而天癸降然後有夫妻之欲衆生
　迷蒙醉於情愛日夜漏泄不知其幾何也
　本去根枯之死必矣世人但知養生止於
　禁慾殊不知一念若動氣隨心散精逐氣
　亡爲此道者當心體大虚内外如一然後
　可以論金液大還丹之道也
甘露降時天地合黄芽生處坎離交
　葉士表曰天地相合以降甘露人身抱沖
　和之氣與天地等若能離形去智淡然無
　慾則眞氣流行上徹天谷如甘露降矣坎
　離升降生産靈汞結成黄芽○袁公輔曰
　天地相合以降甘露坎離相交以生黄芽
　眞人以四者取譬盡乾坤坎離也
井蛙應謂無龍窟籬鷗爭知有鳳巢
　葉士表曰此喻無知小人所見卑淺不信
　大丹有换骨回陽超凡入聖之妙沉於嗜
　慾毀訾至眞如井蛙樂於勺水籬鷗居於
　寸地不知大海有龍宫之富鄧林有鳳巢
　之廣也○袁公輔曰蓋世之愚迷之徒不
　知有大道日肆戕賊虧耗眞源終至死壞
　而不悔如井蛙不知有大海籬鷗不知有
　鄧林也
丹熟自然金滿屋何須尋草學燒茅
　葉士表曰金丹大藥本天地虚無自然之
　氣從無質而生丹熟則體變金玉發現神
　光巍巍堂堂證眞金相豈同世俗尋草採
　藥易銅鐵之質哉○袁公輔曰藥成之後
　金光透體奚用尋草燒茅以事假偽邪
　　　七
要知産藥川源處只在西南是本鄉
　葉士表曰此言運符産藥也西南坤地乃
　太陰本鄉月三日生魄於西南故丹藥自
　坤而産也
鉛遇癸生須急採金逢望遠不堪嘗
　葉士表曰癸亦坤坤納癸言藥本太陰之
　氣隨月初生便當採也十五以後月虧氣
　减不宜採矣太陰即太陽炁也月本無光
　因日生明一陽爲震月初生也二陽爲兊
　月上弦也三陽爲乾月盈滿也袁公輔
　曰自月初生爲一陽起震卦至十五爲三
　陽屬乾卦陽極陰生故十五已後月虧氣
　减以應三陰秋冬肅殺之氣不宜採也苟
　於十五已後採之是爲孤陰易傳云獨陰
　不生獨陽不成○象川翁曰鉛遇癸生須
　急採金逢望遠不堪嘗言鉛與金即金丹
　也以癸日子時用功急採不得逾時也葉
　文叔以减坤納癸誤矣一本作癸日子時
　者是矣蓋癸日遁得壬子時夭壬地癸會
　于北方故朱震易傳曰晦日朔旦坎月離
　日會于壬癸坎月戊也離日己也又曰三
　日暮震象月出庚八日兊象月見丁十五
　日乾象月盈甲壬十六日旦巽象月退辛
　二十三日艮象月消丙三十日坤象月减
　乙藏癸晦日朔旦坎水流戊日中離火就
　己無名子曰鉛遇癸生癸生者時將丑
　也金逢望遠望遠者月將虧也月之圓存
　乎口訣時之子妙在心傳周天息數微微
　數玉漏寒聲滴滴符此眞人口口相傳之
　密㫖也
送歸土釜牢封閉
　葉士表曰此言一日所得之藥土釜中宫
　也封閉使眞炁不泄耳○參同契曰三者
　既關鍵緩體處空房委志歸虚無無念以
　爲常○袁公輔曰修神丹者能順則天地
　神機妙用取而法之不差於時不失於偏
　又能閉塞中宫不致滲漏始能與眞汞相
　匹偶也
次入流珠厮配當
　葉士表曰此言次日再運流珠入鼎與昨
　日所結之藥合和也○無名子曰既得黍
　珠之後餌丹歸丹田土釜中固濟胞胎不
　泄運火飛珠之汞以配之則靈胎始結矣
藥重一斤須二八調停火候托陰陽
　葉士表曰此言一鼎之火凡一鼎火計三
　十日三百六十時以應易數蓋易有六十
　四卦計三百八十四爻乾坤坎離四卦爲
　鼎器藥物言之也若時日有虧爻符不足
　則藥不成矣○參同契曰火記不虚作演
　易以明之偃月法鑪鼎白虎爲熬樞汞日
　爲流珠青龍與之俱舉東以合西魂魄自
　相拘上弦兊數八下弦數亦八兩弦合其
　精乾坤體乃成二八應一斤易道正不傾
　銖有三百八十四以應火候爻之數○袁
　公輔曰藥須二八方成上下兩弦合一斤
　之數故得金虎木龍之精化爲眞丹人非
　陰陽兩備道不可成又非得火候調和烹
　鍊終不成大丹也眞人切於付囑云○象
　川翁曰烏肝八兩兔髓半斤合成一斤故
　曰須二八也○大易誌圖曰凡用火五日
　一候一月六候十二月七十二候以終一
　年之功一日有十二時三十日有三百六
　十時每日合一月用火象一年小周天十
　二月象十二年大周天而畢矣
　　　八
休鍊三黄及四神若尋衆藥便非眞
　葉士表曰混沌未判中具兩儀兩儀則五
　行生成之數也有性無形及乎太極既分
　則甲己之炁化眞土乙庚之炁化眞金丙
　辛之炁化眞水丁壬之炁化眞木戊癸之
　炁化眞火此五者散而爲物類也大丹之
　法無質生質亦若此矣爲此道者知先天
　一炁之祖體虚無自然之數則造化不難
　奚假衆藥○參同契曰近在我形不離己
　身抱一毋捨可以長存配以服食雌雄設
　陳挺除武都八石棄捐
陰陽得類歸交感二八相當自合親
　參同契曰類同者相從事乖不成寳二八
　金木也金木相交則爲夫妻所謂金伐木
　榮是也○袁公輔曰陰陽得其類蓋歸之
　交感而然正如金木二八相交而成上下
　兩弦自合親者蓋不期然而然矣
潭底日紅陰怪滅山頭月白藥苗新時人要
識眞鉛汞不是凡砂及水銀
　葉士表曰凡藥歸中宫凝結者爲陽在外
　生産者爲陰譬如月因日而有虧盈而日
　光元不動也○袁公輔曰潭底日紅陰怪
　滅者謂太陰極於坤位再得太陽交合則
　山頭徒現黄芽也此眞鉛眞汞非凡砂水
　銀之比
　　　九
莫把孤陰爲有陽獨修一物轉羸尪
　葉士表曰此言習性於頑空不知造化
　者固多枯坐氣血修澀轉見羸尪矣○鍾
　離先生曰無心兀兀坐多年將謂神仙已
　有縁不解龍吟並虎嘯謂之枯坐又徒然
　又曰有無交入名丹本隱顯相符是水金
　莫謂此身俱是道獨修一物是孤陰○象
　川翁曰陽裏陰精者己之眞精是也精爲
　生氣氣能生神榮衛一身莫大於此故古
　人戒之曰油枯燈滅髓竭人亡此言精氣
　實一身之根本也奈何此物屬陰其質不
　剛其性好飛不受制鍊若不得混元眞一
　之陽以制之則無由凝結以成變化○鍾
　離先生曰涕唾精津氣血液七般物事總
　爲陰若將此物爲丹質怎得飛神貫石金
勞形按引皆非道鍊氣飡霞總是狂畢世謾
求鉛汞伏何時得見虎龍降
　大易誌圖曰夫修金丹言刑殺者是也更
　相制伏也若無制伏則神氣不交故李筌
　云金丹之術百數其要在神水華池是陰
　一而制陽一之道華池之義也○參同契
　曰白者金精是陽一黑者水基是陰一水
　者道樞其數名一是爲三一金丹是也○
　無名子曰但將白虎擒龍自有青龍制虎
　二炁相吞而産金丹既得此丹復將此丹
　擒自己之眞炁戀金丹而結聖胎也内之
　眞龍眞虎既降則世外龍虎自伏内鍊神
　魂鬼魄既聖則世外鬼神自欽非道隆德
　劭孰能與於此哉
勸君窮取生身處返本還元是藥王
　葉士表曰人受生之初在胞胎之内隨母
　呼吸受氣而成及乎有生剪去臍蔕一點
　元靈之氣聚於臍下日復一日神出氣離
　離其本源驅馳外務不知返本還元之道
　聖人指性命之根令人收神聚氣還返往
　來歸根復命也○袁公輔曰世人妄認父
　母精血爲本來面目生身之處非也殊不
　知人禀先天一炁而生須認母之母識眞
　鉛之祖宗可矣且如稻遇六月至午時開
　花其中有精如一點水便是戊己一感眞
　陽之炁隨即結秀百日成熟所以世人日
　食無厭者蓋稼穡作甘洪範爲土能資培
　一身不酸不辛不苦不鹹甜淡其味加之
　日飡茗飲果菜之類皆一炁也既集欲散
　故男子自二八而眞精泄女子自二七而
　天癸降然後有夫妻之慾一有感合則結
　成胎孕子在胞中隨母呼吸受氣而成十
　月數周胎完氣足靈光入體脱出其胞及
　乎剪去臍蔕一點元靈之氣聚於臍下日
　復一日神出氣移虧散眞源離其本根終
　致死壞耳眞人愍夫世人流浪生死沉溺
　愛河作爲歌詩直指性命之根以勉世人
　其意若曰始因父母二氣無質生質既長
　養成大聰慧明辨豈不能自有爲而之無
　爲乎今也既解生身之處矣欲要返本還
　元超凡入聖非得眞汞眞鉛不可○象川
　翁曰眞龍眞虎者二八是也眞鉛眞汞者
　二弦氣是也但學者多以旁門小徑非類
　之物爲鉛汞故仙翁直指所産之處返此
　之本還此之元爲藥王也
　　　十
好把眞鉛著意尋莫教容易度光陰
　葉士表曰鉛者北方正炁一點初生之眞
　陽爲藥母也太上曰以鉛爲君以汞爲臣
　鉛若不眞汞亦難親故鉛爲造化之主
但將地魄擒朱汞自有天魂制水金
　袁公輔曰欲得眞鉛但將地魄擒朱汞陰
　求陽也便見天魂制水金也乃陽求陰也
可謂道高龍虎伏堪言德重鬼神欽已知永
壽齊天地煩惱無由更上心
　葉士表曰龍虎即鉛汞也鬼神魂魄也
　　　十一
黄芽白雪不難尋達者須憑德行深四象五
行全藉土三元八卦豈離壬
　葉士表曰四象青龍白虎朱雀玄武也五
　行金木水火土也因坎離戊己而造化三
　元支干納音也八卦乾坤坎離艮震巽兊
　也皆不離混沌之中壬者妊也夭壬地癸
　會于北方故萬物妊娠於子○袁公輔曰
　四象龍虎雀武也五行金木水火土也皆
　非戊己眞土不能攢簇而成丹基三元夭
　地人也八卦乾坤坎離艮震巽兊也皆自
　水數一中生出故不離於混沌之中壬者
　妊也夭壬地癸會于北方萬物妊娠於子
　故金丹亦自混沌中生也○無名子曰壬
　者水也眞一之水即眞一之精炁夭地之
　母陰陽之根水火之本日月之宗萬物之
　祖也
鍊成靈質人難識消盡陰魔鬼莫侵欲向人
間留祕訣未聞一箇是知音
　葉士表曰非立談之事
　　　十二
草木陰陽亦兩齊若還缺一不芳菲初開緑
葉陽先唱次發紅花陰後隨
　葉士表曰萬物負陰而抱陽缺一不可陽
　先陰後如鉛生汞也○袁公輔曰萬物負
　陰而抱陽雖草木亦然缺一不可初開緑
　葉乃陰也却是陽先唱次發紅花乃陽也
　却是陰後隨
常道只斯爲日用眞源返覆有誰知報言學
道諸君子不識陰陽莫强嗤
　袁公輔曰道之常每在日用之間而眞源
　返覆之理孰有知之者眞人謂學道之人
　不識陰陽相互代謝徒嗤鄙也
　　　十三
不識玄中顚倒顚爭知火裏好栽蓮
　參同契曰金入猛火色不奪光日受月化
　體不相傷此言火裏栽蓮乃陰歸陽室也
　○無名子曰日離屬陽反是女月坎屬陰
　反是男此顚倒也此二物顚倒而生却以
　此丹點己之汞而結聖胎是謂男兒有孕
　猶火中栽蓮也故仙翁讀參同契曰五行
　逆兮丹體常靈常存言水逆而土土逆而
　木木逆而金金逆而火火逆而水此顚倒
　顚之義也
牽將白虎歸家養產箇明珠似月圓
　葉士表曰白虎金精也採歸鑪鼎之中温
　養成丹陰化純陽也○無名子曰修丹之
　法先取上弦西畔半輪月得陽金八兩
　次取下弦東畔半輪月○得陰水半斤以
　此兩箇半輪月合氣而生丹故得金丹一
　粒似月圓也兩箇八兩合成一斤此仙翁
　言月圓之意比喻外丹法象也及得此丹
　吞入己腹中則金丹却爲白虎矣又牽此
　白虎歸己腹中養配戊己土然後運陰符
　陽火循歷六十四卦鍊成金液還丹一粒
　亦重一斤似月圓矣此比喻内藥法象也
　内藥所以似月圓者蓋運火之卦一卦有
　六爻六十四卦計三百八十四爻象一斤
　重三百八十四銖也故眞一子曰上下兩
　弦一斤之數分三百八十四銖以應火候
　爻之計也仙翁指似月圓之意但欲學者
　同明造化之㫖分内外二八之數不可一
　揆而論也
謾守藥鑪看火候
　葉士表曰世人三年九載鍛鍊金石覬欲
　點化此謾守也
但看神息任天然
　葉士表曰天地有自然之炁炁有自然之
　數人禀天地而生氣數與天地等修眞之
　士窮造化之原知升降之路但安神定息
　一念不生湛然無欲則神炁周流自然造
　化老子曰綿綿若存用之不勤
羣陰剥盡丹成熟跳出凡籠壽萬年
　葉士表曰眞一之炁陽之郭也人食五穀
　窒塞之不能周流造化所以一身俱屬陰
　也聖人能忘形養炁忘炁養神忘神養虚
　使坎離消長於一身風雲發泄於七竅眞
　炁流行生産丹藥换骨回陽與天地同乆
　也
　　　十四
三五一都三箇字古今明者實然稀
　葉士表曰三五十五也一者言三五歸於
　一處也○袁公輔曰三者木也爲離女朱
　汞一者水也爲坎男白金五者土也爲中
　宫戊己之位易曰三五與一夭地精參同
　契曰本之但二物兮末之爲三五三五並
　爲一兮都集應二所是也關子明易傳曰
　陰陽三五者陽三陰二相參成五皆始生
　於先天一炁之中也
東三南二同成五北一西方四共之戊己自
居生數五三家相見結嬰兒
　葉士表曰木數三火數二一五也金數四
　水數一二五也土數五三五也三五歸一
　則結而成丹嬰兒言純陽也○無名子曰
　龍屬木木數三居東木能生火故龍之弦
　氣屬火火數二居南二物同元故三與二
　合而成一五虎屬金金數四居西金能生
　水故虎之弦氣屬水水數一居北二物同
　宫故四與一合而成二五二五交於戊己
　中宫屬土土數五是成三五也三五合而
　成丹丹者一也此三者結成嬰兒實希有
　也
嬰兒是一含眞炁十月胎圓入聖基
　葉士表曰五行聚於此處成丹如子在胞
　胎數足成形也超凡入聖此爲基本
　　　十五
不識眞鉛正祖宗萬般作用枉施功休妻謾
遣陰陽隔絶粒徒教腸胃空
　葉士表曰休妻絶粒學道人本分事也眞
　人之意恐人不識眞鉛止以休妻絶粒爲
　盡於道故有隔陰陽空腸胃之說如有妻
　亦不必休若淡然無欲則與無妻者同矣
　有食亦不必絶若眞氣滿足自然不思飲
　啖矣今人動而亡上則止於尅化而已一
　氣何自而生成耶其間亦有謂之夫婦雙
　修者如劉安王許旌陽張同空劉綱者殊
　不知此輩聞道在有妻之後正愚所謂不
　必休也若果在於有妻眞人安得有自然
　有鼎烹龍虎何必擔家戀子妻之句○袁
　公輔曰天地未分形若雞子中混沌眞一
　之炁即黑鉛也故眞鉛爲天地萬彙之先
　天地既分則一數生水二數生火三數生
　木四數生金五數生土土復生黑鉛也金
　丹之道始以水母爲丹基即汞母也水母
　復生眞水銀故謂之歸一還源也眞一子
　曰金本生水故謂水之母謂金常藏形於
　水乃隱子胎也水爲金之子謂黑鉛變質
　之後寄位西方爲白虎金胎水復藏母胎
　中爲水銀眞汞也○參同契曰金來歸性
　初乃得稱還丹是知眞鉛者即汞之祖宗
　也人能識眞鉛之㫖而修之即與天地齊
　年其他休妻絶粒嚥納存想之術皆在用
　工夫與丹道殊異矣
草木金銀皆滓質雲霞日月屬朦朧
　葉士表曰草木金銀皆有質之物雲霞日
　月乃客外之氣豈能回陽换骨耶○鍾離
　先生曰訪山結友學燒丹精選珠琉作大
　還將謂外丹化内藥元來金石不相干又
　曰日魂月魄天地精採之得法尚非眞蓋
　縁不是自家物所以教君謾苦辛
更饒吐納並存想總與金丹事不同
　　　十六
萬卷仙經話總同金丹只此是根宗依他坤
位生成體種向乾家交感宫
　葉士表曰月出於西南坤位言藥隨太陰
　而生眞人曰月者藥之丹是也乾陽也種
　於乾家以汞投鉛陰歸陽室也○袁公輔
　曰西南坤位乃太陰所生之方太陰一月
　一周天太陽一歲一周天每遇朔前半夜
　子時運行陽火之初日月合璧於畢昴之
　上故一歲十二次交合生育萬物也一歲
　十二月分大小盡者蓋奇耦數也奇爲陽
　耦爲陰又謂消長盈虚之理日月皆循黄
　道而行一升一降一浮一沉日受月化體
　不虧傷也至三日則月感日之魂而纎魄
　生焉龍虎上經曰神功變成震三日月出
　庚則乾交坤之下爻而爲震卦故至三日
　現於庚方此易所謂西南得朋之時也卯
　酉爲日月出入之方金木之正位自六日
　至八日而成上弦龍虎上經曰坤再變成
　兊八日月出丁故上弦金半斤也乾交坤
　之中爻而爲兊卦則月光得半弦平如繩
　而月現於丁方喻鼎中金火各半也自十
　一日至十五日三陽備矣圓照東方甲位
　謂之月望是月魄全得日魂而滿也至金
　水壯盛之時爲乾健之體至此太陽之精
　盛滿神室之内金火之炁化而爲汞汞與
　其母兩相留戀以變金體蟾蜍兔魄互相
　包裹光耀鼎中金氣漸榮而變成丹也陽
　極陰將生矣龍虎上經曰十六轉相减乾
　初缺成巽則坤交乾之下爻而爲巽卦陽
　火初退陰符始生平明則現於辛方亦如
　陽火初進之時月生三日同也又曰乾再
　損成艮二十三下弦故下弦水半斤也自
　二十一日陰符再退至二十三日坤交乾
　之中爻而爲艮卦則月現於丙方復與上
　弦同義蓋鼎中金水各半也上下兩弦相
　合共得一斤之數○參同契曰兩弦合其
　精乾坤體乃成是也又自二十六日至二
　十八日坤交乾之上爻而爲坤卦月光將
　盡則月現於乙方至于東北此易所謂東
　北喪朋之時也二十八日至三十日陰符
　到此消盡陰陽之氣各停土與木金和而
　爲液太陽之炁不合於月則太陰之體全
　黑自此又復循環不窮矣夫月純陰也不
　感日之純陽烏能滅而復生人亦純陰也
　要得歸根復命長生乆視須是依他坤體
　種向乾宫以汞投鉛陰歸陽室也豈非金
　丹根宗之㫖乎○無名子曰至當歸一莫
　不以龍虎二八初弦之炁以爲丹之質但
　依坤母生成之理逆而修之得丹之後種
　在乾父交感之宫以運符火蓋修眞之要
　妙不出鉛火二字至哉平叔翁泄盡天機
　於此
莫怪天機俱漏盡都縁學者盡迷蒙若人了
得詩中意立見三清太上翁






修眞十書悟眞篇卷之二十六












修眞十書悟眞篇卷之二十七李九
　絕句上(六十/四首)
　　　一
先把乾坤爲鼎器次摶烏兔藥來烹
　眞一子曰太易太素之前含靈至妙未見
　萌兆太極太一之際有物混成中眞一之
　精爲天地之祖萬物之始一炁既形二儀
　斯析然後有乾坤陰陽五行三才萬物衆
　名故配乾坤爲天地紀綱運陰陽爲造化
　橐籥是以乾坤立而陰陽行乎其中矣金
　液大丹與造化同途故以乾坤爲鼎器同
　其大冶以坎離爲藥物比其化權餘六十
　卦布爲火候也○參同契曰乾坤者易之
　門户衆卦之父母坎離垣郭運轂正軸牝
　牡四卦以爲橐籥覆昌陰陽之道猶工御
　者執衘轡準繩墨隨軌轍處中以制外故
　在於曆紀月節有五六經緯奉日使兼並
　爲六十四卦剛柔有表裏○契祕圖曰離
　納己爲日爲火爲心爲丹砂爲龍爲汞坎
　納戊爲月爲水爲腎爲鉛爲虎爲氣離卦
　内陽而外陰外剛而内柔赫日乃陽玄烏
　乃陰言陽中有陰也坎卦外陰而内陽外
　柔而内剛月魂乃陰兔魄乃陽言陰中有
　陽也然北斗經疏又云烏三足陽數也兔
　四足陰數也蓋三乃木之生數四乃金之
　生數所以配木公金母也龍汞屬木虎鉛
　屬金木從火出金向水生也
既驅二物歸黄道爭得金丹不解生
　葉士表曰二物言前坎離所産之藥黄道
　中宫也二物既得中宫得火候養育無不
　成丹也
　　　二
安鑪立鼎法乾坤鍛鍊精華制魄魂
　葉士表曰混沌未判乾坤一六位乎上下
　坎離十五位乎兩間太極既分象亦如此
　故丹道法天地造化以乾坤鼎器鍛制日
　月也
聚散氤氲爲變化敢將玄妙等閑論
　葉士表曰眞氣熏蒸往來升降或聚或散
　不可名狀
　　　三
休泥丹竈費工夫鍊藥須尋偃月鑪自有天
然眞火用不須柴炭及吹嘘
　葉士表曰兩腎狀如偃月中混元丹鼎爲
　造化之根有天然眞陽之火生産丹藥○
　無名子曰葉文叔指兩腎爲偃月誤矣蓋
　此鑪之口偃仰開如偃月之狀即陰海是
　也此中有自然眞火不須柴炭吹嘘之勞
　袁公輔曰憑丹竈以燒金鍊銀破耗資財
　積累成月萬無一成金丹之法當以偃月
　爲鑪用天然眞火烹鍊然後可成○參同
　契曰偃月法鑪鼎白虎爲熬樞是也人之
　中宫取象太陰之魄茍能領攬眞陽之炁
　於内則亦如太陰生魄漸變乾陽之體生
　産丹藥也
　　　四
偃月鑪中玉蘂生朱砂鼎内水銀平只因火
力調和後種得黄芽漸長成
　葉士表曰玉蘂藥之初生者朱砂鼎言水
　銀從其中而出用火調養則凝結成質○
　袁公輔曰玉蘂初生自日汞和平而致又
　因火候調和所以漸長養黄芽也外藥還
　如内藥眞有㫖哉○無名子曰偃月鑪陰
　鑪也中有玉蘂之陽炁即虎之弦氣也朱
　砂鼎陽鼎也中有水銀之陰氣即龍之弦
　氣也金丹即此二火之炁調停和合之後
　種得眞一之氣在黄家漸漸抽芽結成黍
　粒矣
　　　五
嚥津納氣是人行有藥方能造化生鼎内若
無眞種子猶將水火煮空鐺
　葉士表曰眞種子中宫金母也有母然後
　繁生眞汞造化成丹○參同契曰植禾當
　以粟覆雞用其子又曰枝莖花葉果實垂
　布正其根株不失其素
　　　六
調和鉛汞要成丹大小無傷兩國全
　葉士表曰陽汞陰鉛陽尊陰卑故有大小
　兩國之喻聖人恐修丹之士有大過不及
　之患偏陰偏陽之失故及此也
若問眞鉛是何物蟾光終日照西川
　眞人曰西者金之方月者藥之用○道光
　襌師曰蟾光終日照昏衢漏月黄芽無數
　　　七
未鍊還丹莫入山山中内外盡非鉛此般至
寳家家有自是愚人識不全
　葉士表曰鉛身中之物非山林可求識此
　然後入山爲之也○參同契曰委附去害
　依托丘山循游寥廓與鬼爲鄰○王道曰
　凡修金液神丹先須認藥物根源次驗其
　火候進退陽升陰降不離子午之方日往
　月來必在卯酉之位用坎離而行水火使
　龍虎變作夫妻還日精於月窟則鉛内産
　砂戲朱雀於離宫則砂中生汞情性相抱
　夫妻相眷自然而成金液也故人之情性
　不離於身丹之砂汞俱生鉛内情性於人
　非外物也砂汞於鉛非雜類也故大丹之
　道全在陰陽二炁相須而成至藥丹砂訣
　云鍊神者合於至道是知金丹不用金銀
　土石草木灰霜而造也
　　　八
竹破須將竹補宜覆雛當用子爲之萬般非
類徒勞力爭似眞鉛合聖機
　葉士表曰凡外藥如他財别姓非若自己
　眞鉛氣類相投也○參同契曰欲作服食
　仙當以同類者類同者相從事乖不成寳
　○袁公輔曰竹非竹不可補雞非卵不可
　抱人之氣血衰耗鼎鑪破敗非天地眞鉛
　之炁不可補也
　　　九
用鉛不得用凡鉛用了眞鉛也棄捐此是用
鉛眞妙訣用鉛不用是誠言
　古歌曰鉛爲芽母芽爲鉛子既得金花捨
　鉛不使蓋鉛是中宫金母䌓生眞汞汞結
　爲丹鉛則不用如萬物之種子也○無名
　子曰眞鉛即眞一之氣也夫人元陽眞氣
　逐日走散無由凝結而成聖胎故聖人鍊
　眞鉛以制之使凝結成砂逐日運火漸漸
　添汞汞漸多鉛炁漸散故抽鉛添汞也十
　月功足鉛盡汞乾化爲金液還丹則形化
　爲純陽矣故曰用了眞鉛也棄捐用鉛不
　用之語豈有虚言哉
　　　十
虚心實腹義俱深只爲虚心要識心莫若鍊
鉛先實腹且教守取滿堂金
　葉士表曰虚其心實其腹虚心養炁實腹
　養丹○袁公輔曰鍊汞當先鍊鉛鍊鉛先
　實其腹則汞自生老子曰虚實相通是謂
　大同世人往往實心虚腹與此背馳是致
　死壞耳○無名子曰虚心則無我萬物皆
　空清其天若也實腹則鍊鉛乾汞無揺其
　精精者汞也守汞以實其腹則金玉滿堂
　矣一者丹也抱一以空其心心空則塵不
　立方其實也鍊鉛以制之汞乾形化于以
　抱一以空其心心空神妙與道合眞修丹
　之士未鍊鉛金母揺汝精精少則還丹不
　成矣
　　　十一
夢謁西華到九天眞人授我指玄篇其中簡
易無多語只是教人鍊汞鉛
　袁公輔曰此一篇即高象先歌意更不復
　注
　　　十二
道自虚無生一炁便從一炁產陰陽陰陽再
合生三體三體重生萬物昌
　葉士表曰虚無生一炁一炁生陰陽陰陽
　交萬物萬物生生無窮如人混元神室之
　中一點眞精爲母升降二炁二炁交合生
　藥藥之相生也○袁公輔曰眞鉛居混沌
　杳㝠之先始生一炁一炁生兩儀兩儀生
　三才三才生萬物萬物生生無窮也
　　　十三
坎電烹轟金水方火發崑崙陰與陽二物若
還和合了自然丹熟遍身香
　葉士表曰金水之方中宫也火發崑崙燒
　山符子也陰與陽合生産丹藥其味香美
　○袁公輔曰坎電烹轟陰中之陽也火發
　崑崙陽中之陰也二物皆已聚合於中宫
　金水之位藥熟之後自然香透肌骨也○
　高象先曰絳宫蒸入肌膚紅何止遍身香
　而已哉○無名子曰坎電者水中之火謂
　之陰火即虎之弦炁也金水方者西北乾
　方即龍是也西北又是天門謂之玄門此
　虎以陰中之火烹鍊乾龍龍即發崑崙之
　火以應之二物之火相併和合了則眞一
　之精自然凝結即時採取服之則百骸俱
　理而香矣既餌丹後復運陰陽符火虎以
　陰中之火爍此玄門也龍即發崑崙之火
　以應之一物合和了則金液還丹自然成
　熟滿身增輝而香美矣此詠内外二象也
　　　十四
離坎若還無戊己雖含四象不成丹只縁彼
此懷眞土遂使金丹有返還
　葉士表曰離爲火火從木生坎爲水水自
　金出坎離雖含四象不得戊己中炁往來
　升降終不能生産神丹矣參同契曰坎戊
　月精離己日光蓋坎離納戊己也○袁公
　輔曰坎藏六戊爲月之精雄陽之位居於
　北方月陰也戊陽也乃陰中之陽象水中
　之生金虎也離藏六己爲日之光雌陰之
　位居於南方日陽也己陰也乃陽中之陰
　象火中之生汞龍也參同契曰坎戊月精
　離己日光龍虎上經曰坎雄金精離雌火
　光是也日月若無戊己中炁往來升降雖
　含四象之炁不能生産神丹明照宇宙人
　能會返還之理使戊己正位召集三光五
　行之氣生産丹藥亦能長生乆視矣○無
　名子曰離己日光坎戊月精故離之己象
　龍之弦炁也坎之戊象虎之弦炁也龍虎
　懷戊己之眞土是以龍虎交而戊己合爲
　一體四象會而丹成也故曰返還
　　　十五
日居離位翻爲女坎配蟾宫却是男不會箇
中顚倒意休將管見事高談
　葉士表曰離爲日中有畢月烏外陽而内
　陰也坎爲月中有房日兔外陰而内陽也
　故離納己坎納戊○袁公輔曰日中有畢
　月爲陽中有陰也月中有房日兔陰中有
　陽也萬物生于天地間類皆如此茍或不
　然終不能造化生成學道之士不能會此
　中顚倒之意區區恃頰舌之辭者甚無謂
　也
　　　十六
取將坎位中心實點化離宫腹裏陰從此變
成乾健體潜藏飛躍盡由心
　袁公輔曰坎交離之中爻則成乾卦坎爲
　月離爲日○參同契曰日受月化也而乾
　龍變化潜藏飛躍皆自中爻則人之變化
　超凡亦由眞土也○無名子曰離外陽而
　内陰坎外陰而内陽以内陽點内陰即成
　乾卦喻如金丹是至陽之炁號曰陽丹結
　在陰海之中取來點己之陰汞即化爲純
　陽之身然後運火抽添進退皆由我心之
　運用也
十七
震龍汞自出離鄉兊虎鉛生在坎方二物總
因兒產母五行全要入中央
　葉士表曰離火生木汞坎水生金鉛母隱
　子胎也不得中宫不能攢簇○袁公輔曰
　木本生火爲母金本生水爲母今震龍却
　出於離兌虎却出於坎者乃母隱子胎也
　二物總因兩相慕戀顚倒而得若又非五
　行之炁攢簇於中宫亦不能成○無名子
　曰汞爲震龍屬木木爲火母火爲木子此
　常道之順五行也然朱砂屬火爲離汞自
　砂中生却是火反生木故曰兒産母此五
　行之顚倒術也鉛爲兊虎屬金金爲水母
　水爲金子此常道之順五行也然黑鉛屬
　水爲坎銀自鉛中生却是水反生金故曰
　兒産母此亦五行之顚倒術也不言銀者
　鉛中銀謂之眞鉛中央下丹田大中極也
　　　十八
赤龍黑虎各西東四象交加戊己中復姤自
兹能運用金丹誰道不成功
　葉士表曰赤龍黑虎雖有東西之名皆本
　於戊己中氣也能以子午爻符升降運用
　無不成功也○王道註龍虎上經曰日有
　三照月有三移日月出於東而光耀於西
　則西方白虎金德之正炁入於玄㝠之内
　化而爲六戊日月之於西而光耀於東則
　東方青龍木德之正炁入於玄㝠之内化
　而爲六己日月當於午而光耀於北則南
　方朱雀火德之正炁入於玄㝠之内就土
　成形化爲黑鉛常居天地杳㝠之先爲天
　地萬彙之根本○參同契曰日潜道而沉
　彩月施德以舒光日受月化體不虧傷修
　丹之士茍能明復姤爻符升降運用則金
　丹無不成之理也○無名子曰四象交加
　戊己中而結眞一之精得此眞精一粒服
　餌之後却運火始自復卦子時起首進陽
　火至午時姤卦進陰符復姤是陰陽首卦
　即冬夏二節之至也陰符陽火自此起首
　抽添運用一一依法不令差殊孰謂金丹
　之事不成耶
　　　十九
西山白虎正猖狂東海青龍不可當兩獸捉
來令死鬥鍊成一塊紫金霜
　葉士表曰鉛象金水虎者沉而在下者也
　汞象木火龍者浮而在上者也二物相擒
　制伏則化爲紫金丹藥也兩獸者龍虎也
　　　二十
華嶽山頭雄虎嘯扶桑海底牝龍吟
　葉士表曰華嶽西方也扶桑東方也虎龍
　各自其所生之鄉而動也○袁公輔曰華
　嶽雄虎陰中陽也扶桑牝龍陽中陰也
　參同契曰坎離精光陽戊陰己兩土合圭
　黄道通理
黄婆自解相媒合遣作夫妻共一心
　葉士表曰黄婆戊己也能使龍虎配合而
　爲夫妻也古文龍虎經曰土居宫中籠罩
　四方三光合度以至太平
　　　二十一
月纔天際半輪明早有龍吟虎嘯聲
　袁公輔曰月至上弦金水各半爲陰陽兩
　停之時其中已龍吟虎嘯也
便好用心修二八一時辰内管丹成
　袁公輔曰既言上弦又須待下弦方合二
　八一斤之數○參同契曰上弦兊數八下
　弦數亦八兩弦合其精乾坤體乃成便宜
　則而修之金丹之妙不在三年九載之遥
　於一時之内便見玄珠形兆矣是宜古仙
　上聖促於一時之間者此之謂也○無名
　子曰月之半輪者一八之數也仙翁指示
　龍虎皆一八之數合成二八也此時水源
　至清有炁無質也一年之中止有一日一
　日之中止有一時一時之中分爲六候下
　工不出兩候立得金丹一粒服餌餘四候
　别有妙用此皆天機仙翁不敢成文漏露
　但寓意在篇中混而言之曰一時辰内管
　丹成
　　　二十
先且觀天明五賊次須察地以安民民安國
富方求戰戰罷方能見聖君
　陰符經曰觀天之道執天之行盡矣天有
　五賊見之者昌五賊者在天爲五星在人
　爲五行謂之賊者隱顯莫測也若能明此
　五者可以奪天地造化之妙土地者自己
　也民者身中之神也神安則氣血和平然
　後行功進火以戰陰鬼陰鬼退則我身帝
　王無爲安逸也參同契曰帝王永御千秋
　常存○無名子曰國者身也民者精炁也
　民爲邦本本固邦寧邦茍無君則民何歸
　君茍無臣則國罔治是以聖人以丹爲君
　以火爲臣丹火相須君臣慶會則天下平
　治精民安樂則一身之國富矣
　　　二十三
用將須分左右軍饒他爲主我爲賓大凡臨
陣休輕敵恐喪吾家無價珍
　葉士表曰此論物二交感如用將分其左
　右主客以眞鉛爲主於内運離汞自外而
　入也老子曰禍莫大於輕敵輕敵則喪吾
　家之寳此言運火抽添不可不愼也袁
　公輔曰此一章眞人以用將主賓爲戒爲
　喻將之用兵茍不分爲行陣則紛亂無統
　紀分一軍爲左右者然後可以教陣而取
　勝本以陰陽二者爲喻不復更爲五軍之
　文茍兩軍不一必致敗衄矣客之見主當
　容貌端莊進止恭肅故能致主人之尊禮
　若舉措倉惶語言錯雜則必爲所鄙矣運
　火亦然從其在彼者爲主我爲賓客但符
　火不失其節陰陽不致於偏安神定息一
　念不起綿綿若存用之不勤而已又奚致
　於喪失耶○無名子曰此篇明火候作用
　也將者火也左爲文火右爲武火夫運火
　自子至巳六辰爲陽象春夏發生之德故
　文火居左謂之陽火自午至亥六辰爲陰
　象秋冬肅殺之刑故武火居右謂之陰符
　火主爲陽而雄好爭賓爲陰而雌好靜饒
　他爲主我爲賓即是守雌而不雄持靜而
　不爭此慮險防危之意也喻如賓之見主
　進退恭謹而不敢妄動也夫運火者先定
　刻漏以分子午次接陰陽以爲化基般六
　十四卦於陰氣於陽火天關
　在手地軸形心曰七十二候之要津攢歸
　鼎内奪三千六百之正氣輻凑胎中謹戒
　抽添精專運用慮其危防其險不使頃刻
　參差分毫差忒故得外接陰陽之符内生
　眞一之體茍或運心不謹節候差殊即姹
　女逃亡靈胎不結而還丹無價之寳失矣
　　　二十四
木生於火本藏鋒不會鑽研莫强攻禍發只
因斯害己要須制伏覓金翁
　葉士表曰此言自鉛取汞也汞藏鉛中不
　見其形如火生於木不見其明也若不得
　抽添之法莫强攻取恐有害也蓋禍患之
　發縁火候不愼要須得金母在内然後汞
　見鉛伏若無其主汞復何求○袁公輔曰
　木中生火蓋木得火而旺爲木之精魂本
　以藏其銳不欲發見於外茍有所動則反
　爲木之所焚矣陰符經曰火生於木禍發
　必尅奸生於國時動必潰知之修鍊謂之
　聖人欲得木之鎮靜須假金以伐之參同
　契曰金伐木榮是也
　　　二十五
金翁本是東家子送向西鄰寄體生
　葉士表曰金翁鉛也鉛乃白金之母始因
　汞凝結而成故曰東家子也以五行言之
　金受胎於卯西鄰者月三日生魄於西方
　也○無名子曰青龍白虎俱是眞一之精
　變爲二物分位東西實同出而異名也眞
　一精屬汞汞爲龍在東白虎本是眞一精
　之子寄體西方也
認得唤來歸舍養配將姹女作親情
　葉士表曰知鉛因汞所産藏於中宫復運
　靈汞入而配合也
　　　二十六
姹女游從自有方前行須短退須長
　葉士表曰此言眞汞隨太陰而生自有方
　位須索也短陰爻也長陽爻也午前索陰
　而爲陽午後索陽而爲陰如坤化爲復乾
　化爲姤之類是也○袁公輔曰姹女木汞
　也而與之游從者乃太陰言汞隨太陰而
　生自有方位自三日月現庚方至上弦初
　八只居于五六日之間豈非前行須短乎
　復自十五至二十三下弦却乃在八九日
　之後豈非退行須長乎前而短退而長陽
　而陰陰而陽如此方能生生不窮眞人種
　種開說只是論一中字○無名子曰姹女
　汞也謂之汞火游從有方者前行是外藥
　作用一時中用兩候故云須短後行是内

　藥作用一時中用四候故云須長有此兩
　用故曰自有方聖人下工鍊金丹之初運
　汞火不出半箇時辰立得眞一之精大如
　黍米者吞服故曰前行須短也及乎服丹
　之後又運己汞火却有十月之功故曰後
　須長也
歸來却入黄婆舍嫁箇金翁作老郎
　葉士表曰靈汞游從上下歸於中宫與鉛
　配合亦結爲鉛袁公輔曰一月數終復
　歸于坤嫁箇金翁者言陰汞又來隨陽鉛
　生没循環無窮也王道云開闢已來循環
　無端可謂老郎矣
　　　二十七
縱識朱砂及黑鉛不知火候也如閑大都全
藉維持力毫髮差殊不作丹
　葉士表曰雖知朱砂産汞黑鉛生銀不知
　火候亦不能生成造化蓋元精者鼎中神
　靈眞精天地之炁視之不見摶之不得而
　能潜隨化機生成萬物既杳㝠之難測必
　立符證以則之倘或汞鉛不定分兩違則
　剛柔亢行不相投入則丹不成矣故眞一
　子曰或陽火過刻水旱不調則凝冬變爲
　大暑或陰符失節寒暖相侵則盛夏反爲
　濃霜金宫既砂汞之不萌一鼎則蟲螟互
　起大則山崩地圮金虎與木龍沸騰小則
　雨暴風飄坎男共離女奔逸以此觀之縱
　識鉛汞二物不曉火候亦徒然耳王道
　曰金液神丹全在火候火是藥之父母藥
　是火之子孫○魏師吕曰夫能盡性命之
　道者無出於黄帝金丹金丹之妙在乎火
　記火記之妙象乎坎離相交而生變化神
　明也是知鉛汞非火候不能成丹明矣昔
　崔翁授吕眞人以天元入藥鏡是必令究
　其火功學者當宜盡心
　　　二十八
契論經歌講至眞不將火候著於文要知口
訣通玄處須共神仙子細論
　道光襌師曰聖人傳藥不傳火從來火候
　少人知莫將大道爲兒戲須共神仙子細
　推是知火候非遇至人口傳心授不可曉
　會○無名子曰火記六百篇篇篇相似出
　入貫穿與天合度天之所祕聖莫傳之遭
　遇尊師勿自鹵莽
　　　二十九
八月十五翫蟾輝正是金精壯盛時若到一
陽來起復便堪進火莫延遲
　葉士表曰太陰月月圓滿惟八月十五最
　明者太陰極也月爲金金旺於酉陰極陽
　生故乆進火也象日中亥末子初之時世
　人以八月十五取圭丹者非也○袁公輔
　曰丹爲金金旺於酉故至八月十五乃金
　水旺盛之時爲最明也天下之理盛必有
　衰陽必有陰至十月坤卦陰符將盡縁陰
　無可絶之理陽將生焉冬至起復卦故又
　進火循環接一年之候也丹道亦然若能
　凖乾坤陰陽相代之理修之無不成者亥
　上見六乃十月老陰之位陰氣至此方極
　六者陰數也且乾坤爲陰陽造化之主故
　七日來復也建子之月天輪左轉地軸右
　旋一炁交感生於萬物明年冬至各反其
　本故二炁言之則是陽進而陰退也夏至
　陽氣復於巳冬至陰氣復於亥故謂之反
　本
　　　三十
一陽纔動作丹時鉛鼎温温照幌帷受氣之
初容易識抽添運用且防危
　葉士表曰日中冬至乃夜半子時也眞鉛
　鼎室之中陽炁隨陽而長温温然如燈光
　透於帷幌之間也受氣之初者言其所禀
　也如金胎於卯木胎於酉火胎於子水土
　胎於午此雖易知其抽添運用不可不愼
　也○袁公輔曰此言下手工夫也受氣之
　初其得甚易而抽添運用有安有危不可
　不愼也參同契曰立表以爲範占候定吉
　凶發號順時令勿失爻動時○無名子曰
　一陽子時造丹鼎内眞鉛被火鍛鍊光透
　簾幃一時中得之甚易及乎在内却有十
　月之功運用抽添防危度險也
　　　三十一
玄珠有象逐陽生陽極陰消漸剥形十月霜
飛丹始熟恁時神鬼也須驚
　葉士表曰玄珠者汞也隨陽炁而生如月
　假日而明也陽盛則陰炁剥滅十月者言
　丹藥在鼎如子在胞待其數足熟則體化
　純陽鬼神驚伏參同契曰類如雞子黑白
　相扶縱横一寸以爲始初四支五臟筋骨
　乃相涉歷十月脱出其胞
　　　三十二
前弦之後後弦前藥味平平氣象全採得歸
來鑪裏鍛鍛成温養似烹鮮
　葉士表曰前弦之後後弦之前桂魄澄滿
　之時也當此時藥炁平和氣象全足下工
　採鍊而後温養烹鮮者言如治小魚也進
　火不可有太過不及之患亦不可撓之當
　任其自然而熟老子曰治大國若烹小鮮
　是也○袁公輔曰前弦之後後弦之前乃
　十五也此時桂魄澄滿氣象全足若人能
　依法太陰自立神鼎修鍊一體無異也蓋
　太陰自坤變震兊而至乾陽亦是温養而
　來自柔至剛也進火之法如煮小魚相似
　茍或火盛則太剛而易炊火緩則太柔而
　不能熟温養者火力有節也○無名子曰
　初八日二陽生名兊卦此時魄中魂半其
　平如繩故曰上弦前屬陽其後屬陰陰中
　半陽得水中之金八兩其味平平其氣象
　全至十五日三陽以備象乾卦此時陰魄
　之水消盡陽魂之金盈輪是以團圓純陽
　無陰故曰望也夫陽極則生陰故十六日
　純陽輪中生一陰象巽卦漸漸缺至二十
　三日二陰生象艮卦此時魂中魄半其平
　如繩故曰下弦此弦之前屬陰其後屬陽
　陽中陰半得金中之水半斤其味平平其
　氣象全故聖人喻此二八歸造化鑪中烹
　鍛眞一之炁變成一粒吞歸五内又别運
　既望之火烹煎而成金液還丹也




修眞十書悟眞篇卷之二十七
修眞十書悟眞篇卷之二十八柰一
　絕句下
　　　三十三
長男乍飲西方水少女初開北地花若使青
娥相見後一時關鎖住黄家
　葉士表曰此論火候也震爲長男兊爲少
　女巽爲長女屬木曰青娥艮坤屬土爲黄
　家也言震一變爲兊神水生也兊一變爲
　乾金花凝也乾一變爲巽自巽一陰生其
　藥皆含護於中宫也參同契曰三日震
　動八日兊行三五德就乾體乃成巽繼其
　統固濟採時艮生進止不得喻時六五坤
　承清恬終始輕春衆子世爲類母袁公
　輔曰長男震卯也爲太陽少女兊酉也爲
　太陰乍與初皆始也太陽自初一日入酉
　初三日太陰便生纖魄北地花者乃自陰
　而生陽也震一變爲兊二變爲乾兊乾皆
　屬金故三日爲金花初開青娥木汞也至
　十五圓照甲方若太陰與甲相見之後自
　此從乾變巽復歸坤位也眞人以此喻鼎
　中當金水壯盛之時正陰陽兩停之際便
　宜則而象之關防羅網使眞汞無所逃遺
　一時之内可立就也正如上文云便好用
　工修二八一時辰内管丹成
　　　三十四
兔雞之月及其時刑德臨門藥象之到此金
砂須沐浴若還加火必傾危
　葉士表曰卯酉二八門日月出没之所卯
　爲刑刑主殺蓋四陽之位陰不勝陽陰道
　將離故陽道隨陰而落象金砂落在胞中
　也酉爲德二主生蓋四陰之位陽不勝陰
　陽道將離故陰氣隨陽而落象金水滋液
　於鼎内故參同契曰二月榆死八月麥生
　當此之時住火忽符也○袁公輔曰日月
　至卯酉二月正刑德臨門之時卯酉爲日
　月出入之門謂至本位也豈非及時乎日
　主刑殺月主德生二月榆死陽中有陰八
　月麥生陰中有陽故太陰之魄象之謂上
　下兩弦金水炁停到此金砂陰汞居三陰
　三陽之際故沐浴也如人休沐火主動倘
　有所動必致傾危矣○無名子曰兔二月
　爲德雞八月爲刑此兩月號爲沐浴當罷
　火若進加火必反致傾危矣魏眞人鼎器
　歌曰首尾武中間文言火候首尾也當晦
　朔用武火中間當月望金水逾盈之際須
　防變護失故用文火也
　　　三十五
日月三旬一遇逢以時易日法神功
　葉士表曰一年有三百六十日一月有三
　百六十時眞人以時易日法天地之神功
　也日月一月一交會此則一日一交會也
　蓋神也者不疾而速不行而至○無名子
　曰太陰太陽一日一次相交聖人則之故
　移一月之候在一日之中又移一日之候
　分在一時辰之内般運符火守城則沐浴
　罷功野戰則龍虎交合抽添進退知吉知
　凶慮險防危無忽無怠故得靈砂凝結也
守城野戰知凶吉增和靈砂滿鼎紅
　葉士表曰守城者退火守藥也野戰者進
　火採藥也修丹之士能審察進退知其吉
　凶則丹炁不耗日盛一日也○袁公輔曰
　守城者靜也野戰者動也故吉凶常存於
　動靜之間運符火之士能知吉凶動靜之
　理則鼎内靈砂安得不成丹哉○無名子
　曰苟或陰陽錯亂日月垂戾外火雖動而
　行内符閉息不應有道之士進火退火知
　吉知凶旋斗歷箕暗合天度自然靈胎密
　運神鼎增輝
　　　三十六
否泰纔交萬物盈屯蒙二卦受生成箇中得
意休求象若究羣爻謾役情
　葉士表曰否泰陰陽等也屯蒙六十卦符
　火之首也朝屯暮蒙日用兩卦兩卦計十
　二爻以應十二時舉一以爲例也當陰陽
　兩平之時眞炁盈滿屯蒙二卦生成藥物
　聖人以卦符爲則不泥乎爻象也○袁公
　輔曰天地之炁一交則萬物豐盈屯蒙爲
　六十卦符火之首屯蒙受卦便禀生成眞
　一子曰立創鼎器運動天機初則全無形
　質一如鴻濛之中既經起火運符便應元
　年滋産日居月諸龍虎體就是也苟於此
　中得其幽玄不必泥易求象索爻徒勞神
　思耳○無名子曰陽炁到天地之中陰陽
　相半不寒不熱而温故爲泰卦亦如月之
　上弦氣候也此時陰陽二炁自然相合故
　聖人於此不進火候謂之沐浴至陰降天
　地之中陰陽相半不熱不寒而凉故爲否
　卦亦如月之下弦炁候也此時陰陽二炁
　自然相交聖人不進火候亦謂之沐浴也
　若能於屯蒙否泰四卦中得意何必究羣
　爻而勞心役思哉
　　　三十七
卦中設象本儀形得象忘言意自明後世迷
徒惟泥象却行卦炁望飛昇
　葉士表曰聖人立卦設象顯造化萬物之
　理學者得象忘言可也鍾離先生詩曰大
　道安能以語通伯陽假易作參同後人不
　識神仙喻執著筌蹄便下功○袁公輔曰
　聖人作易畫卦設三百八十四爻顯造化
　萬物之理學者得象忘言可矣茍迷執爻
　象望卦以飛昇不亦遠乎
　　　三十八
天地盈虚自有時審觀消息始知機由來庚
甲申明令殺盡三尸道可期
　葉士表曰盈與息陰化爲陽也虚與消陽
　化爲陰也二者各有其時人能審觀消息
　盈虚之理始知造化之機矣庚甲者三日
　月出於庚子五月滿於甲當此之時採藥
　進火如人君申明號令以殺伐陰鬼眞道
　可期也○無名子曰純陰坤卦凉變爲寒
　曰冬萬物收藏之時故曰虚也天地盈虚
　因月而見月從日生初三日震庚生形初
　八日兊丁上弦十五日乾甲圓滿天地盈
　之時也十六日巽辛受統二十三日艮丙
　下弦三十日坤乙消滅天地虧之時也
　　　三十九
要得谷神長不死須憑玄牝立根基
　葉士表曰人抱眞一之炁如谷函至虚之
　神雖曰無形扣之則應若欲眞炁不絶當
　以玄牝爲根基也玄牝者陰陽門户天地
　之根也
眞精既返黄金室一顆靈光永不離
　葉士表曰玄牝之宫即中宫也中藏眞一
　之炁生金精也眞炁生産金精復還其室
　則靈光不離於己靈光神也積精生神世
　人泄之於外所以精竭人亡也○無名子
　曰金精乃華池中神水之眞金也又名金
　胎神室乃丹田混元宫中有眞一之精在
　天爲天一之水
　　　四十
玄牝之門世罕知休將口鼻妄施爲饒君吐
納經千載爭得金烏搦兔兒
　葉士表曰此一篇論根蔕也老子曰谷神
　不死是謂玄牝玄牝之門是謂天地根世
　人見門一字遂尋其穴有以口鼻爲之有
　以舌下兩竅爲之有以兩腠爲之有以男
　女爲之蓋門者出入之謂也人原父母一
　點精炁先結爲丹元然後生五臟六腑兩
　腎中間混元一穴是也眞炁從此而出及
　其生藥又流入於此龍虎上經曰徑寸之
　質以混三才參同契曰縱横一寸以爲始
　初○袁公輔曰玄牝之門者日月出入之
　門也世罕有知者若能知之則會合陰陽
　不爲難耳○無名子曰玄牝之門爲天地
　根葉文叔誤指爲兩腎中間混元一穴殊
　不知玄牝二物若無此二物安能有萬物
　哉故内外二丹從此而出聖人秘之號曰
　偃月鑪懸胎鼎是也金烏金丹也金丹制
　己汞如猫摶鼠如鷹搦兔不能逃走矣
　　　四十一
異名同出少人知兩者玄玄是要機保命全
形明損益紫金丹藥最靈奇
　葉士表曰老子云此兩者同出而異名蓋
　論大道有無之體有人借此以論鉛汞二
　物鉛生汞汞生鉛是異名而同出也可以
　保命可以全形人當明其損益也不明者
　泄之於外故有所損明者寳於内故有所
　益
　　　四十二
始之有作無人見及至無爲衆始知但見無
爲爲要道豈知有作是根基
　葉士表曰有作者推排符火烹鍊丹藥無
　爲者形神俱妙與道合眞○袁公輔曰始
　之有作者推排符火烹鍊丹藥豈人之所
　見者及至於無爲之地謂形神俱妙與道
　合眞也衆始知駭也但見無爲爲道之要
　妙豈知有作實道之根基也歟
　　　四十三
黑中有白爲丹母雄裏藏雌是聖胎
　葉士表曰黑中有白鉛内産銀鉛爲丹之
　母也雄裏藏雌砂中有汞汞爲胎中之子
　也○袁公輔曰黑中有白陰中陽也雄裏
　藏雌陽中陰也只此便是丹母聖胎可以
　養育生成老子云知其雄守其雌爲天下
　谿常德不離復歸於嬰兒知其白守其黑
　爲天下式常德不忒復歸於無極是也○
　無名子曰腎色黑故象黑鉛鉛中産銀心
　色赤故象丹砂砂中有汞
太一在鑪冝守愼三田聚寳應三台
　葉士表曰太含眞之炁也守而愼之恐
　走失也上田泥丸中田絳宫下田丹室積
　聚其藥三田充滿如天有三台之星也○
　袁公輔曰太一在鑪者如天地鴻濛之初
　又如子在母胞相似庶幾可以愼守不致
　走失三田寳聚言兩土合圭而化眞金如
　北斗之有三台星也
　　　四十四
恍惚之中尋有象杳㝠之内覓眞精有無從
此自相入未見如何想得成
　葉士表曰老子云恍兮惚其中有物杳兮
　㝠其中有精恍惚陽之體杳㝠陰之體言
　二者生産丹藥非存想所能成也有者坎
　之中爻無者離之中爻取將坎位中心實
　點化離宫腹裏陰此有無相入也
　　　四十五
四象會時玄體就五行全處紫金明脱胎入
口通身聖無限龍神盡失驚
　葉士表曰脱胎入口者數足成丹飛上天
　谷降落口中也○袁公輔曰四象五行之
　炁全聚則玄體就而紫金明眞一子以謂
　火運四時五行之炁以資奉神胎是也脱
　胎者謂跡歷十月脱出其胞也入口者如
　吕眞人云當時自飲刀圭之類身通聖者
　形神俱妙與道合眞也當此之時龍神豈
　不驚伏耶
　　　四十六
華池飲罷月凝輝跨箇金龍訪紫微
　葉士表曰華池混元丹鼎也藥本太陰之
　炁聚於丹鼎如月之凝輝也跨箇金龍言
　脱胎神化飛昇而朝紫微也
從此衆仙相識後海潮陵谷任遷移
　葉士表曰此言通身聖也
　　　四十七
要知金液還丹法須向家園下種栽不假吹
嘘并著力自然丹熟脱眞胎
　葉士表曰家園自己也先得眞鉛藥母爲
　種於内然後用天地自然之數生産靈汞
　結成眞胎也○袁公輔曰金液還丹非丹
　竈外藥可成蓋自己也吕眞人曰七返還
　丹在人先須鍊己待時是也須得眞鉛藥
　母爲種於内然後用天然眞火烹鍊生産
　靈汞結成眞胎也
　　　四十八
徒施巧僞爲功力認取他家不死方壺内旋
添留命酒鼎中收取返魂漿
　葉士表曰此藥可以返人之魂留人之命
　也袁公輔曰謾施姦巧詐偽之術法丹
　道愈遠而有眞不死之方須細認也酒與
　漿乃鼎中之金水可以返魂奪命也
　　　四十九
雪山一味好醍醐傾人東陽造化鑪若過崑
崙西北去張騫方得見麻姑
　葉士表曰白色言其色醍醐言其味自泥
　丸降而傾入陽鑪之中造化也若過自崑
　崙然後匹配如古張騫乗槎自黄河逆上
　至天河女宿之度矣西北天門也○袁公
　輔曰此言西方金水投東方木火陰取陽
　也若復自乾坎西北而去則陽後見陰也
　本是金生水木生火如三五一生成之數
　聚集於中宫戊己之位便是今如此論者
　正合逆爲丹用之㫖
　　　五十
不識陽精及主賓知他那箇是疏親房中空
閉尾閭穴悮殺閻浮多少人
　葉士表曰陽精太陽流珠也主賔鉛汞也
　疏者可去親者可學也學道者既不識陽
　精及爲主爲賓者又奚知何者可疏何者
　可親哉及有流入於三峰御女之術傳習
　不絶往往至死而不悟邪正烏可不辨邪
　鍾離先生曰修眞不識祖來根錯用身心
　向外尋堪歎三峰黄谷子浮生悮殺幾多
　人無名子曰陽精是眞一之精至陽之
　炁號曰陽丹己之眞炁屬陰爲一身之主
　以養百骸及陽丹自外來以制己之陰汞
　即是陽丹反爲主而己汞反爲賓矣二物
　相戀結爲金砂自然不飛不走然後加火
　鍛成金液還丹也故陽丹在外謂之踈己
　之陰炁在内謂之親反此親踈以定賔主
　即道成矣
　　　五十一
萬物芸芸各返根返根復命即長存知常返
本人難會妄作招凶衆所聞
　袁公輔曰萬物之滋茂與夫草木之生植
　未有不返其根者茍或不然何以能凋發
　榮枯乎人能返本還元即長存矣葉文叔
　曰常者自然也老子曰不能常妄作凶
　　　五十二
歐冶親傳鑄劍方莫耶金水配柔剛鍊成便
會知人意萬里誅妖一電光
　葉士表曰歐治合和金水配合柔剛鑄成
　寳劍眞人喻修丹之士亦以金水合和也
　丹成逆知未來邪不能近也○袁公輔曰
　右一章眞人以歐冶鑄劍爲喻予之鑄劍
　也合和金水配匹柔剛鍊成堅利飛以
　物莫不吹毛斷鐵修丹亦以金水和合
　成逆知未來飛騰變化無不如意故能
　蕩妖氛雖千里之遥如一電光之頃也
　　　五十三
敲竹唤龜吞玉芝鼓琴招鳳飲刀圭近來
體金光現不與常人話此䂓
　葉士表曰敲竹息氣也黑龜水也鼓琴運
　兩弦也赤鳳火也息一氣起水以吞玉芝
　運兩弦起火以飲刀圭丹成則金光透體
　此法難與常人說也玉芝即玉液也刀圭
　者二土爲圭即坎離之戊己刀者言二物
　皆爲金耳無名子曰敲竹乃兩物相擊
　之義鼓琴乃正音聲詩和之義龍之弦炁
　曰玉芝虎之弦炁曰刀圭此言龍虎相交
　擊而結爲夫婦如琴瑟之諧和也鳳者南
　方朱雀也龍虎二物相交鍊成金丹即時
　採取餌歸丹田制以陰汞然後虚心運火
　忘情諧和運陰陽合乎呼吸以呼吸用神
　氣以神氣取水火以水火鍊胎息胎息綿
　綿游泳坎離坎離交媾而生金液也凡運
　火之際忽覺夾脊眞炁上沖泥丸瀝瀝然
　有聲從頭似有物觸上腦須臾如雞卵顆
　顆自腭下重樓如汞酥香甜甘美之味無
　比覺有此狀乃得金液還丹徐徐嚥歸丹
　田常常不絶五臟清虚閉目内觀臟腑歷
　歷如照燭然以有萬道金光出體盤旋罩
　身也
　　　五十四
藥逢氣類方成象道合希夷即自然一粒金
丹吞入腹始知我命不由天
　袁公輔曰月因日以能明故道自希夷中
　得之
　　　五十五
赫赤金丹一日成古仙垂語實堪聽若言九
載三年者盡是推延款日程
　眞一子曰日服一粒狀如黍米則知一日
　有一日之丹也譬如今人服藥但乆而見
　功也○袁公輔曰金丹之道茍傳得其眞
　識虎龍之交媾曉火候之抽添二物俱備
　分毫不差則一日之内便致赫然故彭眞
　人云一日可以奪四千二百二十年天地
　正炁此古仙實語審詳不誑若眞信旁門
　之術雖積累歲月終不能成也○無名子
　曰金丹大藥下工不逾半箇時辰立心服
　餌而此言一日者促一年炁候於一日之
　中也復以一日作用移在一箇時辰之内
　故通言一日也
　　　五十六
大藥修之有易難也知由我亦由天若非積
行施功德動有群魔作障縁
　葉士表曰易者言事之在難難者言成之
　在天古之神仙必有大施功德然後可成
　也
　　　五十七
三才相盜食其時此是神仙道德機萬化既
安諸慮息百骸俱理證無爲
　陰符經曰天地萬物之盜萬物天之盜人
　萬物之盜三盜既宜三才既變故曰食其
　時百骸理動其機萬化安
　　　五十八
陰符寳字逾三百道德靈文止五千今古上
仙無限數盡於此處達眞詮
　袁公輔曰陰符道理乃黄老所撰傳留後
　世其玄奥細微之㫖備寫於中自時厥後
　超凡達聖奚皆不出於陰符道德之㫖也
　　　五十九
饒君聰慧過顏閔不遇師傳莫强猜只爲丹
經無口訣教君何處結靈胎
　袁公輔曰千經萬論止載修丹事理至於
　下手結交火候幽微非遇師親授縱才過
　顏閔則不可曉平叔既序云藥物火候細
　微無不悉備好事者尋文辭義豈須區區
　口授今反此而言者欲人之不敢輕議也
　　　六十
了了心猿方寸機三千功行與天齊自然有
鼎烹龍虎何必擔家戀子妻
　袁公輔曰神室者聰明之符爲丹之樞轄
　縱廣一寸爲一身之主喻之爲猿者蓋跳
　躍難馴之物修丹之士已能調伏潜符天
　地混沌之理又須待功行滿足方能沖舉
　壽與天齊也今人不知自己之内有混元
　丹鼎可以烹鍊眞鉛眞汞而擔戀妻兒汩
　没嗜慾可哀也哉
　　　六十一
未鍊還丹須急鍊鍊了還須知止足若也持
盈未已心不免一朝遭殆辱
　袁公輔曰金液還丹之未鍊是爲愚癡若
　鍊而不知止則反傷其丹故鍾離詩曰藥
　熟不須行火候更行火候必傷丹
　　　六十二
須將死户爲生户莫執生門號死門若會殺
機明返覆始知害裏却生恩
　袁公輔曰人知生必有死不知死有可逃
　之理往往背生而趨死樂而不悔度人經
　云鬼道樂兮當人生門若能轉生殺之機
　明返覆之理則死可返生也陰符經曰生
　者死之根死者生之根恩生於害害生於
　恩是也
　　　六十三
禍福由來互倚伏還如影響相隨逐若能轉
此生殺機返掌之間灾變福
　袁公輔曰陽生而陰殺陽屬木木中藏火
　陰屬金金中生水舉世孰不知金能尅木
　水能尅火殺盡世人人無機變殊不知禍
　兮福所倚福兮禍所伏如影響之相逐也
　人能會此轉生殺之機則一返掌間灾可
　成福死可逃生言其易也陰符經曰相生
　相殺道之理也
　　　六十四
修行混俗且和光圓即圓兮方即方顯晦逆
從人莫測教人爭得見行藏
　老子曰和其光同其塵易曰和同天人之
　際實修行之祕要也隨方則方隨圓則圓
　即孟子所謂性猶水也决諸東方則東流
　决諸西方則西流之意晦與顯逆與順皆
　不可得而測識又豈能得見其行藏哉
　又絕句五首
　　　一
饒君了悟眞如性未免抛身却入身何似更
兼修大藥頓超無漏作眞人
　魏師吕先天大學書云易曰乾坤變化各
　正性命夫變化之道性自無中而有必藉
　命爲體命自有中而無必以性爲用性因
　情亂命逐色衰命盛則神全而性昌命衰
　則性弱而神昏夫性者道也神者用也靜
　也陽中之陰也命者生也體也動也陰中
　之陽也斯二者相需之不可闕故孤陽不
　立獨陰不成體用雙全方爲妙道吕眞人
　云了明空性不修丹萬劫陰靈難入聖竇
　眞人曰參襌盡欲言間悟見性寧知夢裏
　非恰似狂猿勞水月如何捉得月光歸是
　也
　　　二
投胎奪舍及移居舊住名爲四果徒若解降
龍並伏虎眞金起屋幾時枯
　　　三
鑑形閉氣思神法初出艱難後坦途倏忽雖
能遊萬國奈何棄舊却移居
　右二章之義即平叔所謂推閉息一法若
　動而行之則可以入定出神奈何精神屬
　陰宅舍難固及常常用遷徙之法又豈能
　回陽换骨白日而登天者
　　　四
釋氏教人修極樂亦縁極樂是金方大都色
相惟兹實餘二非眞謾度量
　釋氏修西方即金丹也雖以寂滅爲要未
　嘗不由金華而至也不然何以謂之大覺
　金仙經曰如來成道本金華生自王宫勇
　出家委命假言身餵虎遺形借喻膝穿芽
　後之襌衲止以空寂爲要曾不知金華之
　義惟傅大士得之曰希有希有佛妙理極
　泥丸云阿降伏住降伏住阿難是也昔龍
　女頓悟心珠便登佛位乃此法也平叔曰
　若修行之人厭此幻相不能修金丹便欲
　直趣如來眞空湛然常寂此爲究竟涅槃
　三昩則斯之身相斯之語言皆非所取也
　　　五
俗語常言合聖道宜向其中細尋討能將日
用顚倒求天地塵沙盡成寳
　欲語常言暗合聖道故道常在曰用之間
　而人由之而不知也
　　　五言
女子著青衣郎君披素練
　葉士表曰離女木汞也坎男白金也○袁
　公輔曰女子陰也青衣陽也陰中之陽也
　郎君陽也素練陰也陽中之陰也二物相
　需爲用
見之不可用用之不可見
　葉士表曰泄之於外者既不可得而用也
　用之於内者其可得而見耶○無名子曰
　有質可見者後天查滓之類也無形而不
　可見者二物初弦之炁也故雖不可見而
　可用也
恍惚裏相逢杳㝠中有變
　葉士表曰二炁氤氲而成變化也
一霎火焰飛眞人自出現
　葉士表曰羣陰剥盡丹化爲陽則陽神出
　入也○吕眞人曰九年火候眞經過忽爾
　夭門頂中破眞人出現大神通從此天仙
　可相賀是也
修眞十書悟眞篇卷之二十八





修眞十書悟眞篇卷之二十九柰二
　西江月(眞人日西者金之方江/者水之體月者藥之用)
　　　一
内藥還如外藥内通外亦須通丹頭和合類
相同温養萬般作用
　袁公輔曰内外之藥一同欲知内藥先知
　外藥也内外之藥皆用鉛汞爲丹頭然温
　養之法有兩般作用也○眞一子曰未有
　天地混沌之前眞鉛得一以先形以漸生
　天地陰陽五行萬物也以先天之陽丹點
　己之陰汞立爲純陽矣然後運在一身之
　内鍊成金液還丹以其造化在内故曰内
　藥也内藥十月功圓脱胎而形化爲純陽
　之炁然後抱元九載使炁歸神以神合道
　升入無形是故内外二藥皆先天地之炁
　變豈可以後天地至陰之炁滿而爲内藥
　耶夫外藥者金丹是也造化在二八鑪中
　不生半箇時辰立得成就内藥者金液還
　丹是也造化在自己腹内須十箇月足方
　能脱胎神聖並二藥雖和合丹頭作用之
　法略同及其用功火候實相遠矣
内有天然眞火鑪中赫赫長紅外鑪增减要
勤功妙絶無過眞種
　袁公輔曰内藥則以自然眞陽之火烹鍊
　外藥亦假火候抽添也眞人以外藥竊比
　於内者要其實不若自己之眞種子也○
　無名子曰内丹雖有自然眞火在土釜之
　中赫赫長紅亦須憑外鑪勤功增减抽添
　運用無令差忒以至於殆也然内外眞火
　變化無窮者實藉眞鉛之妙絶也此物偏
　能擒汞不使飛走二藥内外雖異其用實
　一道也所以有内外二藥者人之一身禀
　天地秀氣而有生托陰陽陶鑄而成形故
　一形中以精炁爲本神生於氣氣生於精
　然此三者皆後天地生一之炁至陰之物
　也修眞之士無過冶鍊精炁神三物而已
　奈何三物俱後天地生純陰而無陽安能
　形化於純陽而出乎天地之外耶眞一子
　曰孤陰不能自産當採先天之一炁以眞
　陰眞陽二八同類之物擒在一時辰之内
　鍊成一粒至陽之丹號曰眞鉛造化在外
　故曰外藥以此陽丹擒己陰汞猶猫伏鼠
　陽丹是天之母炁己汞乃天之子炁以母
　炁伏子炁豈非同類乎此造化在内故曰
　内藥也○眞一子曰未有天地混沌之前
　眞鉛得一而生以所生天地陰陽五行萬
　物此證金丹先天地之一炁也以先天陽
　丹點己陰汞化爲純陽更假陰陽符火運
　用抽添十月功足形化爲炁炁化爲神神
　與道合而無形變化不測故能出乎天地
　之外立乎造化之表提挈天地陶鑄陰陽
　而不爲陰陽陶鑄者先天地之一炁使然
　也故曰妙絶無過眞種安可以後天至陰
　之炁類而爲内藥邪安可以後天凡砂凡
　汞凡火滓質之類而爲外藥耶
　　　二
此道至神至聖憂君分薄難消調和鉛鼎不
終朝早睹玄珠形兆
　眞一子曰立創鼎器運動天機初則全無
　形質一如鴻濛混沌之中既經起火運符
　便應元年滋産此道可謂甚易也○袁公
　輔曰此道神聖非有福縁者不可當也和
　合鉛氣又不在一日之内祗一時之間便
　見玄珠形兆矣參同契曰稽古當元皇關
　睢建始初冠婚炁相紐元年乃牙滋是也
志士若能修鍊何拘在市居朝工夫容易藥
非遥說破人須失笑
　袁公輔曰有志修鍊之士若得其法不拘
　市朝之間皆可爲之工夫甚易藥物未遥
　說破無多事也老子曰下士聞道大笑之
　不笑不足以爲道

　　　三
白虎首經至寳
　葉士表曰首者頭首也白虎金晶也言金
　晶自崑崙之上經過此爲至寳世人以女
　子天癸爲首經非也○袁公輔曰白虎即
　黑鉛也中涵眞一之水爲天地衆彙之先
　經緯萬物豈非至寳乎
華池神水眞金
　葉士表曰華池非口也凡修丹鼎中有金
　母華池亦謂之金胎神室乃丹田混元之
　宫也中有眞一之精在天爲天一之水言
　前金晶乃華池中神水之眞金也
故知上善利源深不比尋常藥品
　葉士表曰老子云上善若水此言神水其
　源深遠非世間尋常之藥可比也
若要修成九轉先須鍊己持心依時採取定
浮沉進火須防危甚
　葉士表曰九轉丹之成也若欲大丹之成
　非鍊己持心專精致志則不可也如此斯
　可依夭地升降定藥物浮沉進火採鍊也
　火候有進退抽添有時節危甚者恐有走
　失也
　　　四
七返朱砂返本九還金液還眞休將寅子數
坤申但看五行成準
　葉士表曰七返者火之成數也九還者金
　之成數也言火汞金鉛返還於元海謂之
　七返九還非如古人以寅至申爲七返自
　子至甲爲九還也但看五行成數則知之
　矣○無名子曰天一生水地六成水居北
　積坎陰之炁爲眞水故曰六居地二生火
　地七成火返南孕離炁而生砂故曰七返
　言朱砂返本也天三生木地八成木歸東
　處震位而爲汞故曰八歸地四生金天九
　成金還西主兊位而爲金故曰九還眞體
　還眞也天五生土地十成土居中而變成
　丹也故金丹不出五行而成豈可以寅子
　數坤申爲九還七返耶
本是水銀一味周流經歷諸辰陰陽氣足自
然靈出入豈離玄牝
　葉士表曰鉛汞本一物耳鉛生汞汞化鉛
　如兊數七兊金也七則火之成數是火化
　爲金也離數九離火也九則金之成數是
　金化爲火也周流經歷乎十二辰位陰陽
　炁足而成靈藥出入不離乎玄牝之中也
　無名子曰眞一之炁結而成精一變而爲
　水在北二變而爲砂在南三變而爲汞在
　東四變而爲金在西五變而爲丹在中故
　丹非天地不生非日月不産非四時不全
　非五行不就非總數不成是以徧歷諸辰
　陰陽數足自然通神變化然其妙用造化
　出入不離玄牝之門眞爲天地根也
　　　五
若要眞鉛留汞親中不離家臣
　袁公輔曰此言非中宫金母不可也鉛爲
　君爲母汞爲臣爲子又曰鉛汞互爲君臣
木金間隔會無因須假黄婆媒娉
　袁公輔曰金木居東西二位升降浮沉互
　爲明暗自然間隔無因相會若欲會合須
　坎離中炁升降然後匹配也
木性愛金順義金情戀木慈仁相吞相啖却
相親始覺男兒有孕
　葉士表曰五行相尅則爲夫妻所以金木
　相吞相啖結爲靈胎也蓋子母之炁相戀
　如此耳○袁公輔曰古經云順則成人逆
　爲丹用金木相尅自然之順也今使木見
　金不畏而成順義金遇木不尅而爲慈仁
　蓋其中調和之者實戊己也正猶男子懷
　妊顚倒之意也○大易誌圖曰夫修金丹
　若無刑尅則藥物不伏如君令不嚴則臣
　下暴亂是故五行所以相尅金尅木者木
　歸金也木尅土者土歸水也土尅水者水
　歸土也水尅火者火歸水也火尅金者金
　歸火也五行十幹云甲爲庚婦丙作壬妻
　他皆倣此故尅者爲妻財諧和之義也若
　修至藥不明五行不解調和不知君臣不
　得銖兩枉費金土虚勞火力也
　　　六
二八誰家姹女九三何處郎君自稱木液與
金精遇土方成三姓
　葉士表曰二八姹女陰汞也九三郎君陽
　鉛也言此金鉛木汞遇中央之土則成三
　姓也
更假丁公鍛鍊夫妻始結歡情
　葉士表曰言前二物得火烹鍊然後交結
　成丹也
河車不敢暫留停運入崑崙峰頂
　葉士表曰河車者水車也般運神水自肘
　後飛入崑崙○袁公輔曰河車者水火也
　言前鉛汞得大烹鍊不敢留停復歸太極
　之始也○無名子曰河車左右單關轆轤
　各三十六又雙關轆轤三十六也
　　　七
牛女情縁道合龜蛇類稟天然
　葉士表曰牛女二宿龜蛇二物同在一位
　也皆北方正炁之物如鉛汞先於一處皆
　天然性情氣類也○袁公輔曰牛女二宿
　以歲周同度爲天道之定理龜蛇二物以
　炁類相糺亦禀自然之性也○無名子曰
　牛女二星一年一度交合太陰太陽一月
　一度交合龜蛇二靈亦以類蟠糺此皆陰
　陽二氣使之然也金丹作用一一如之蓋
　眞一之炁窅然無形若不得二八陰陽之
　弦炁相交安能降格兆形黍粒者哉既得
　此黍粒之丹吞餌之後若不得陰陽符火
　氤氲安能變而成金液還丹哉○眞一子
　曰孤陰不自産寡陽不自成須假牝牡二
　炁方能有産化之道也
蟾烏遇朔合嬋娟二氣相資運轉
　葉士表曰日月遇晦朔交合如鉛汞一日
　一交今也二炁運轉未嘗休息參同契曰
　晦朔之間合符行中混沌鴻濛牝牡相從
　滋液潤澤施行流通天地神靈不可度量
　利用安身隱形而藏始其東北箕斗之鄉
　旋而右轉嘔輸吐萌潜澤見象發散精光
　此言交合而又運轉也
總是乾坤妙用誰能達此深淵陰陽否隔即
成愆怎得天長地遠
　葉士表曰言上陰陽運轉交合皆乾坤妙
　用罕有人能達曉使天地不運轉則一炁
　停積萬物不生人若不運轉則一炁否塞
　不産丹藥豈得與天地同其長乆耶○袁
　公輔曰日月遇晦朔交合故能明照宇宙
　二炁往來運轉循環無窮皆天地乾坤妙
　用孰有達此深機者陰陽否塞不通則萬
　物不生而成亢旱積陰之咎人無陰陽運
　轉則人氣否塞不産丹藥豈得與天地同
　其長乆耶參同契曰物無陰陽違天背源
　牝雞自卵其雛不全是也
　　　八
雄裏内含雌質負陰抱却陽精兩般和合藥
方成點化魄纖魂勝
　葉士表曰雄裏含雌乃陽中有陰砂中汞
　也負陰抱陽乃陰中有陽鉛内銀也鉛汞
　合和方成至藥點化凡軀陰消陽壯也○
　無名子曰雄裏雌即龍之弦炁汞是也陰
　抱陽即虎之弦炁鉛是也二物相交合方
　生黍粒之丹吞入腹内丹田中點化陽魂
　以消陰魄也
信道金丹一粒蛇吞立化龍形雞飡亦乃變
鸞鵬飛入青陽眞境
　無名子曰一粒如黍雞蛇得而吞之即化
　爲龍鳳言丹之神聖也
　九
天地纔經否泰朝昏好識屯蒙輻來凑轂水
朝宗妙在抽添運用
　袁公輔曰此言二炁交感如天地一經否
　泰故能生育萬物朝屯暮蒙爲六十卦符
　火之首一一當細認也茍得其法則金丹
　不難成如輻來凑轂水去朝海其妙在抽
　添運用也○無名子曰運火始於屯蒙休
　功於否泰日夕般運符火歸於鼎中如車
　之輪輻凑於轂若百川之水朝宗於海運
　用抽添妙化如此
得一萬般皆畢休分南北西東損之又損愼
前功命寳不宜輕弄
　葉士表曰得一太一含眞也含眞成丹然
　後不用四象也損去世事日愼一日稍或
　放逸則失前功此養命之寳不宜輕弄也
　袁公輔曰老子云得其一萬事畢又曰天
　得一以清地得一以寧谷得一以盈人得
　一以靈苟得其一矣奚用東西南北耶損
　之又損庶幾不廢前功而受後禍此養命
　之寳不宜輕弄也○無名子曰一因陰陽
　之大而有象也及得一吞歸五内須依舊
　如前運火以謹前功方能盡得一之道不
　可妄動恐失寳珠
　十
冬至一陽來復三旬增一陽爻月中復卦朔
超望罷乾終姤兆日又别爲寒暑陽生
復起中宵午時姤象一陰朝鍊藥須知昏曉
　葉士表曰有年中冬至有月中冬至有日
　中冬至此用日中冬至以人度合天度以
　日用參年用也前詩云以時易日法神功
　是也○眞一子曰年與月同月與日同日
　與時同參同契曰若遂結舌瘖絶道獲罪
　誅寫情著竹帛恐泄天之符○無名子曰
　自冬至一陽來復每三十日增一陽爻至
　六陽乾卦乃爲陽火之候陽極則陰生故
　自夏至一陰生之後每三十日增一陰爻
　至六陰月爲坤卦乃爲陰符之候陰極陽
　生周而復始此一年加减之數也聖人後
　此一年之數於一月之中以朔旦爲復卦
　兩日半當三十日至十五望日爲純陽乾
　卦至十六日爲姤卦一陰生故曰望罷乾
　終姤兆陰氣初萌謂之兆此是一月之内
　周天數也又將一月之候移在一日之中
　分寒暑温凉四時之炁故以中夜子時一
　陽生爲復卦午時一陰生爲姤卦運用符
　火抽添進退一一合天地四時陰陽升降
　不得分毫差忒故曰鍊藥須知昏曉此一
　日之内周天數也
　　　十一
德行修逾八百陰功積滿三千均齊物我與
親寃始合神仙本願虎兕刀兵不害無常
火宅難牽寳符降後去朝天穩駕鸞車鳳輦
　袁公輔曰古之神仙未有不修陰功而得
　昇仙者也要之物我兩齊寃親俱釋乃神
　仙素志也丹成之後功德備著膺符受籙
　驂鸞翳鳳豈虎兕刀兵所能加害無常火
　宅所能牽繫者乎老子曰陸行不避兕虎
　入軍不避甲兵夫何故以其無死地參同
　契曰明者省厥㫖曠然知所由勤而行之
　夙夜不殆服食三載輕舉遠遊跨火不焦
　入水不濡能存能亡長樂無憂道成德備
　潜伏候時太一乃召移居中洲功滿上昇
　應籙受圖
　　　十二
不辨五行四象那分朱汞鉛銀修丹火候未
曾聞早便稱呼居隱不肯自思己錯更將
錯路教人悮他永劫在迷津似恁欺心安忍
　袁公輔曰今之學道之流不識五行四象
　是何事鉛汞是何物縱能辨别亦不知火
　候是何理便教公然當居隱之名傲然自
　滿以爲他人莫己若也此猶庶幾及有受
　以金繒將旁門小法妄行傳授自以爲无
　上至眞之妙道心苟可欺天可欺乎若然
　者非大道之道也可不懼哉
　　　　又一
丹是色身至寳鍊成變化無窮更能性上究
眞宗决了無生妙用不待他身後世見前
獲佛神通自從龍女著斯功爾後誰能繼踵
　葉士表曰夫金丹者已能通靈變化若欲
　即此金丹妙色之身證眞金慈相巍巍堂
　堂爲天人師示神通力普觀法界運无礙
　大悲平等之心莊嚴佛土廣宣妙法普度
　羣生則必兼以識心見性方游斯道者龍
　女頓悟心珠便登佛位乃此法也若修行
　之人厭此初須不能修金丹便欲直趣如
　來眞空湛然常寂此爲究竟涅槃三昩則
　斯之身是斯之語言皆非所取也
　　　讀周易參同契
大丹妙用法乾坤乾坤運兮五行分五行順
兮常道有生有死五行逆兮丹體常靈常存
　陽主生陰主死一生一死一去一來此常
　道順理之自然者也聖人則之反此陰陽
　逆施造化立乾坤爲鼎器盜先天一炁以
　爲丹以丹鍊形入於无形與道㝠㝠道固
　无極仙豈有終
一自虚無兆質兩儀固一開根四象不離二
體八卦互爲祖孫萬象生乎變動吉凶悔吝
兹分百姓日用不知聖人能究本源顧易道
妙盡乾坤之理遂托象於斯文否泰交則陰
陽或升或降屯蒙作則動靜在朝在昏坎離
爲男女水火震兊乃龍虎魄魂守中則黄裳
元吉遇亢則無位而尊既未愼萬物之終始
復姤昭二炁之歸奔月虧盈應精神之衰旺
日出没令榮衛之寒温
　冬至之日地下有一陽之炁上昇爲復卦
　人之元氣亦如之故進陽火至正月陰陽
　之炁相半自然相交爲泰卦人之元氣亦
　然故曰否泰交則陰陽或升或降也聖人
　簇此一年氣候於一月三十日中以兩日
　半計三十辰以當一月故自月之一日以
　從太陽之光初萌爲復卦用事至上弦初
　八日月明一半水金平分爲泰卦用事至
　十六日以後月漸虧爲姤卦用事下弦二
　十三日月虧一半金水平分爲否卦用事
　故曰月虧盈應精神之盛衰也又移此一
　月氣候歸一日十二辰中子時一陽生故
　人之腎中有一陽純精之炁上昇進陽火
　爲復卦午時一陰生故人之心中有一陰
　至神之炁下降進陰符爲姤卦故曰復姤
　昭二炁之歸奔也夫子時起陽火子爲六
　陽之首故爲朝用屯卦直事午時起陰符
　午爲六陰之元故爲昏用蒙卦直事故曰
　屯蒙作則動靜在朝在昏也一日一夜兩
　卦直事三十日計六十卦屯蒙爲六十卦
　之始既未爲六十卦之終終而復始始而
　復終故曰既永愼萬物之始終也夫修金
　丹先以眞陰眞陽之物立爲鑪鼎然後誘
　太極一炁爲丹太極之炁茍不以眞陰眞
　陽之物而誘之則不能降靈成象是以參
　同契立乾坤二卦爲鑪鼎分坎離爲藥物
　處於中宫其餘諸卦分在一月三十日内
　以運符火故乾坤者龍虎也震兊也夫婦
　也魂魄也坎離者鉛汞也水火也男女也
　情性也觸類而長之則不可勝紛矣原其
　至當而言之無過比喻眞陰眞陽之二物
　也以此二物合炁於中宫黄道之室而成
　丹故曰守中則黄裳元吉也既得丹餌非
　眞火無以育其聖胎是以運元陽之炁爲
　火火無定位周流六虚故曰遇亢則無位
　而尊也夫日出爲晝日没爲夜聖人運動
　符火於一日一夜之中分擘陰陽寒暑之
　氣外應天符内合榮衛消長一身抽添運
　用温養丹體故曰日出没合榮衛之寒温
　也夫天一生水在人曰精地二生火在人
　曰神人之精神榮衛一身當與天地陰陽
　四時五行之氣運行不息也
本立言以明象既得象以忘言猶設象以指
意悟其意則象捐達者惟簡惟易迷者愈惑
愈繁故知修眞上士讀參同契不在乎泥象
執文
　已上皆魏眞人以金丹之道至簡至易敷
　揚祕要故假易卦意寓於言俾學者悟其
　意以曉其言苟得金丹祕要則乾坤坎離
　震兊龍虎情性魂魄鉛汞水火之類皆可
　忌言矣茍明運火眞機則屯蒙既未復姤
　否泰卦象爻銖皆可無用矣此仙翁恐學
　者讀參同契不曉眞人之意惟只殢象執
　文而不知捐象忘言之意故作此以示同
　徒其仁慈濟物如此雖然自非至人口訣
　然亦未易以蹈其壺奥之萬一也



修眞十書悟眞篇卷之二十

修眞十書悟眞篇卷之三十柰三
　　　禪宗歌頌
　夫學道之人不通性理獨修金丹如此既
　性命之道未備則運心不普物我難齊又
　焉能究竟圓通迥超三界故楞嚴經云有
　十種仙皆於人中鍊心堅固精粹壽千萬
　歲若不修正覺三昩則報盡還來散入諸
　趣是以彌勒菩薩金剛經頌云饒君百萬
　劫終乆落空亡故此悟眞篇中先以神仙
　命術誘其修鍊次以諸佛妙用廣其神通
　終以眞如覺性遣其幻妄而歸於究竟空
　寂之本源矣
　　性地頌
　　　一
佛性非同異千燈共一光增之寧解溢减著
且無傷取捨皆爲過焚漂總不妨見聞知覺
法無一可猜量
　　　二
如來妙體遍河沙萬象森羅無障遮會得圓
通眞法眼始知三界是吾家
　　　三
視之不可見其形及至呼之又却應莫道此
聲如谷響若還無谷有何聲
　　　四
一物含聞見覺知蓋諸塵境顯其機靈常一
物尚非有四者憑何作所依
　　　五
不移一步到西天端坐諸方在目前項後有
光猶是幻雲生足下未爲仙
　　　六
求生本自無生畏滅何曾暫滅眼見不如耳
見口說爭如鼻說
　　　無罪福
終日行不曾行終日坐何曾坐修善不成功
德造惡元無罪過時人若未明心莫執此言
亂做死後須見閻王難免鑊湯碓磨
　　　三界惟心
三界惟心妙理萬物非此非彼無一物非我
心無一物是我己
　　　見物便見心
見物便見心無物心不現十方通塞中眞心
無不遍若生知識解却成顚倒見睹境能無
心始見菩提面
　　　圓通
見了眞空空不空圓明何處不圓通根塵心
法都無物妙用方知與物同
　　　隨他
萬物縱横在目前隨他動靜任譁讙圓明定
慧終無染似水生蓮蓮自乾
　　　寳月
一輪明月當虚空萬國清光無障礙收之不
聚撥不開前之不進後不退彼非遠兮此非
近表非外兮裏非内同中有異異中同問你
傀儡會不會
　　　心經頌
藴諦根塵空色都無一法堪言顚倒之見已
盡寂靜之體翛然
　　　人我
我不異人人心自異人有親疏我無彼此水
陸飛行等觀一體貴賤尊卑首足同己我尚
非我何嘗有你彼此俱無衆泡歸水
　　　讀雪竇禪師祖英集
曹溪一水分千派照古澄今無滯礙近來學
者不窮源妄指蹄窪爲大海雪竇老師達眞
趣大震雷音推法鼓獅王哮吼出窟來百獸
千邪皆恐懼或歌詩或語句丁寧指引迷人
路言辭磊落義高深擊玉敲金響千古爭奈
迷人逐境留却將言相尋名數眞如實相本
無言無下無高無有邊非色非空非二體十
方塵刹一輪圓正定何曾分語默取不得兮
捨不得但於諸相不留心即是如來眞軌則
爲除妄相將眞對妄若不生眞亦晦能知眞
妄兩俱非方得眞心無罣礙無罣礙兮能自
在一悟頓消窮劫罪不施功力證菩提從此
水離生死海吾師近而言語暢留在世間爲
榜様昨宵被我唤將來把鼻孔穿放杖上問
他第一義如何却道有言皆是謗
　　　戒定慧解
夫戒定慧者乃法中之妙用也佛祖雖嘗有
言而未達者有所執今略而言之庶資開悟
然其心境兩忘一念不動曰戒覺性圓明内
外瑩徹曰定隨縁應物妙用無窮曰慧此三
者相須而成互爲體用或戒之爲體者則定
慧爲其用定之爲體者則戒慧爲其用慧之
爲體者則戒定爲其用三者未嘗斯須相離
也猶如日假光而能照光假照以能明非光
則不能照非照則不能明原其戒定慧者本
乎一性光照明者本乎一日一尚非一三復
何三三一俱忘湛然清淨
　　　即心是佛頌
佛即心兮心即佛心佛從來皆妄物若知無
佛復無心始是眞如法身佛法身佛没模様
一顆圓光含萬象無體之體即眞體無相之
相即實相非色非空非不空不動不靜不來
往無異無同無有無難取難捨難聽望内外
圓通到處通一佛國在一沙中一粒沙含大
千界一箇身心萬箇同知之須會無心法不
染不滯爲淨業善惡千端無所爲便是南無
及迦葉
　　　採珠歌

貧兒衣中珠本自圓明好不會自尋求却數
他人寳數他寳終無益只是教君空費力爭
如認取自家珍價直黄金千萬億此寳珠光
最大遍照三千大千界從來不解少分毫剛
被浮雲爲障礙自從認得此摩尼泡體空花
誰更愛佛珠還與我珠同我性即歸佛性海
珠非珠海非海坦然心量包法界任你塵囂
滿眼前定慧圓明常自在不是空不是色内
外皎然無壅塞六通神慧妙無窮自利利他
寧解極見即了萬事畢絶學無爲度終日怕
(鋪白/切)兮如未兆嬰兒動止隨縁無固必不斷
妄不修眞眞妄之心總屬塵從來萬法皆無
相無相之中有法身法身即是天眞佛亦非
人兮亦非物浩然充塞天地間只是希夷并
恍惚姤不染光自明無法不從心裏生心若
不生法自滅即知罪福本無形無佛修無法
說丈夫智見自然别出言便作獅子鳴不似
野牛論生滅
　　　襌定指迷歌
如來禫性如水體靜風波自止興居湛湛常
清不獨坐時方是今人靜坐取證不道全在
見性性於見裏若明見向性中自定定成慧
用無窮是名諸佛神通幾欲究其體用但見
十方虚空空中杳無一物亦無希夷恍惚希
恍既不可尋尋之却成乖失只此乖失兩字
不可執爲憑據本心尚乃如空豈有得失能
所但將萬法遣除遣令淨盡無餘豁然圓明
自現便與諸佛無殊色身爲我桎梏且恁和
光混俗舉動一切無心爭甚是非榮辱生身
只是寄居逆旅主號毗盧毗盧不來不去乃
知生滅無餘或問毗盧何似只爲有相不是
眼前葉葉塵塵塵葉非同非異況此塵塵葉
葉箇箇釋迦迦葉異則萬籟皆鳴同則一風
都攝若要認得摩尼莫道得法方知有病用
他藥療病差藥更何施心迷須假法照心悟
法更不要又如昏鏡得磨痕姤自然滅了本
爲心法皆妄故令離盡諸相諸相離了何如
是名至眞無上若欲莊嚴佛土平等行慈救
苦菩提本願雖深切莫相中有取此爲福慧
雙圓當來授記居先斷常纖塵有染却於諸
佛無縁翻念凡夫迷執盡被情愛染習只爲
貪著情多常生胎卵化濕學道須教猛烈無
情心剛似鐵直饒父母妻兒又與他人何别
常守一顆圓光不見可欲思量萬法一時無
著說甚地獄天堂然後我命在我空中無升
無墮出没諸佛土中不離菩提本坐觀音三
十二應我當亦從中證化現不可思議盡出
逍遥之性我是無心禪客凡事不會揀擇昔
時一箇黑牛今日渾身總白有時自歌自笑
傍人道我神少爭知被褐之形内懷無價之
寳更若見我談空恰似渾(胡骨/切)淪吞棗此法
唯佛能知凡愚豈解相表兼有修禪上人只
學鬥口合脣誇我問答敏急却元不識主人
蓋是尋枝摘葉不解窮究本根得根枝葉自
茂無根枝葉難存便逞已握靈珠轉於人我
難除與我靈源妙覺遠隔千里之殊此輩可
傷可笑空說積年學道心高不肯問人枉使
一生虚老乃是愚迷鈍根邪見業重爲因若
向此生不悟後世爭免沉淪
　　　無心頌
堪笑我心如頑如鄙兀兀騰騰任物安委不
解修行亦不造罪不曾利人亦不私己不持
戒律不徇忌諱不知禮樂不行仁義人間所
能百無一會飢來喫飯渴來飲水困則打睡
覺則行履熱則單衣寒則蓋被無思無量何
憂何喜不悔不謀無念無意凡生榮辱逆旅
而已林木棲鳥亦可爲比來且不禁去亦不
止不避不來無讚無毁不厭醜惡不羡善美
不趣靜室不遠鬧市不說人非不誇己是不
厚尊崇不薄賤稚親愛寃仇大小内外哀樂
得喪欽侮險易心無兩睹坦然一揆不爲福
先不爲禍始感而後應迫而後起不畏鋒刀
焉怕虎兕隨物稱呼豈拘名字眼不就色聲
不來耳凡所有相皆屬妄僞男女形聲悉非
定體體相無心不染不礙自在逍遥物莫能
累妙覺光圓映徹表裏包裹六極無有遐邇
光兮非兮如月在水取捨既難復何比擬了
兹妙用迥然超彼或問所宗此而已矣
　　西江月
　　　其一
妄想不復强滅眞如何必希求本源自性佛
齊修迷悟豈拘前後悟即刹那成佛迷時
萬劫淪流若能一念契眞修滅盡恒沙罪姤
　　　其二
本自無生無滅强作生滅區分只如罪福亦
無根妙體何曾增損我有一輪明鏡從來
只爲蒙昏今朝磨瑩照乾坤萬象昭然難隱
　　　其三
我性入諸佛性諸方佛性皆然亭亭寒影照
寒泉一月千潭普現小即毫毛莫識大時
徧滿三千高低不約信方圓說甚短長深淺
　　　其四
法法法元無法空空空亦非空靜喧語默本
來同夢裏何勞說夢有用用中無用無功
功裏施功還如果熟自然紅莫問如何修種
　　　其五
善惡一時忌念榮枯都不關心晦明隱顯任
浮沉隨分飢飡渴飲神靜湛然常寂不妨
坐卧歌吟一池秋水碧仍深風動莫驚儘恁
　　　其六
對境不須强滅假名權立菩提色空明暗本
來齊眞妄休分兩體悟即便名淨土更無
天竺曹溪誰言極樂在天西了即彌陀出世
　　　其七
人我衆王壽者寧分彼此高低法身通照没
吾伊念念不須尋覓見是何曾見是聞非
未必聞非從來諸用不相知生死誰能礙你
　　　其八
住相修行布施果報不離天人恰如仰箭射
浮雲墜落只縁力盡爭似無爲實相還源
返朴歸淳境忘情盡任天眞以證無生法忍
　　　其九
魚兔若還入手自然忘却筌蹄渡河筏子上
天梯到彼悉皆遺棄未悟須憑言說悟來
言說成非雖然四句屬無爲此等仍須脱離
　　　其十
悟了莫求寂滅隨縁且接羣迷斷常知見及
提携方便指歸實際五眼三身四智六度
萬行修齊圓光一顆好摩尼利物兼能自濟
　　　其十一
我見時人談性只誇口急酬機及逢境界轉
癡迷又與愚人何異說得便須行得方名
言行無虧能將慧劍斬摩尼此號如來正智
　　　其十二
欲了無生妙道莫非自見眞心眞身無相亦
無音清淨法身只恁此道非無非有非中
亦莫求尋二邊俱遣棄中心見了名爲上品
　　　後敍
切以人之生也皆縁妄情而有其身有其身
則有患若其無身患從何有夫欲免夫患者
莫若體夫至道欲體夫至道莫若明夫本心
故心者道之體也道者心之用也人能察心
觀性則圓明之體自現無爲之用自成不假
施功頓超彼岸此非心鏡朗然神珠廓明則
何以使諸相頓離纖塵不染心源自在决定
無生者哉然其明心體道之士身不能累其
性境不能亂其眞則刀兵烏能傷虎兕烏能
害巨焚大浸烏足爲虞達人心若明鏡鑑而
不納隨機應物和而不唱故能持物而無傷
也此所謂無上至眞之妙道也原其道本無
名聖人强名道本无言聖人强言耳然則名
言若寂則時流无以識其體而歸其眞是以
聖人設教立言以顯其道故道因言而後顯
言因道而返忘奈何此道至妙至微世人根
性迷鈍執其有身而惡死悅生故卒難了悟
黄老悲其貪著乃以修生之術順其所欲漸
次導之以修生之要在金丹金丹之要在乎
神水華池故道德陰符之教得以盛行於世
有益人悅其生也然其言隱而理奥學者雖
諷誦其文皆莫曉其義若不遇至人授之口
訣縱揣量百種終莫能著其功而成其事豈
非學者紛如牛毛而達者乃如麟角也伯端
向己酉歲於成都遇師授丹法當年且主公
傾背自後三傳與人三遭禍患皆不逾兩旬
近方憶師之所戒云異日有與汝解韁脱鎖
者當宜授之餘不許爾後欲解名籍而患此
道人不知信遂撰此悟眞篇叙丹藥本末既
成而求學者凑然而來觀而意勤心不甚怪
乃擇而授之然而所授者皆非有鉅勢强力
能持危拯溺慷慨特達能仁明道之士初再
羅患心猶未知竟至於三乃省前過故知大
丹之法至簡至易雖愚昧小人得而行之則
立超聖地是以天意祕惜不許輕傳於非其
人也而伯端不遵師語屢泄天機以其有身
故每膺譴患此天之深戒如此之神且速敢
不恐懼尅責自今以往當鉗口結舌雖鼎鑊
居前刀劍加項亦無復敢言矣此悟眞篇中
所歌詠犬丹藥物火候細微之㫖無不備悉
好事者夙有仙骨觀之則智慮自明可以尋
文解義豈須伯端區區之口授之矣如此乃
天之所賜非伯端之趣傳也其如篇末歌頌
談見性之法即上之所謂無爲妙覺之道也
然無爲之道齊物爲心雖顯祕要終無過咎
奈何凡夫縁業有厚薄性根有利鈍縱聞一
音紛成異見故釋迦文殊所演法寳無非一
乗而聽學者隨量會解自然成三乗之差此
後若有根性猛利之士見聞此篇則知伯端
得達磨六祖最上一乗之妙㫖可因一言而
悟萬法也如其習氣尚餘則歸中小之見亦
非伯端之咎矣
修眞十書悟眞篇卷之三十





















