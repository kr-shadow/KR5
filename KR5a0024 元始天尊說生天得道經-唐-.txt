#+TITLE: 元始天尊說生天得道經-唐-
#+DATE: 2016-06-11 12:26:46
#+SOURCE: github.com/kanripo/KR5a0024 master 18998351                
二經同卷晏五
　元始天尊說生天得道經
　元始天尊說得道了身經


元始天尊說生天得道經
爾時
元始天尊在大羅天上玉京山中爲諸天仙
衆說此生天得道眞經告諸仙曰吾今爲汝
略啓身心明宣道要十方得道神仙皆從此
經修行而通微奥善男子善女人依憑齋戒
作是津梁一切有爲顯諸眞路體此法相乃
可受持能屏衆縁永除染著外想不入内想
不出於正念中皆得五臓清涼六腑調泰三
百六十骨節之間有諸滯礙十惡之業百八
十煩惱之業衆苦罪源悉皆除蕩即引太和
眞炁注潤身田五臓六腑心目内觀眞炁所
有清靜光明虛白朗耀杳杳冥冥内外無事
昏昏黙黙正達無爲古今常存總持淨念從
兹解悟道力資扶法藥相助仍節飲食驅遣
鬼尸安寂六根浄照八識空其五蘊證妙三
元得道成眞百然昇度爾時諸天仙衆白
天尊言自從無始以來至于今日未聞如是
大乘經典我等縁茲幸會廣及一切道果圎
明而說偈曰
　杳杳冥冥清靜道　昏昏黙黙太虛蹤
　體性湛然無所住　色心都寂一眞宗


元始天尊說生天得道經










