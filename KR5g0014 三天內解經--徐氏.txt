#+TITLE: 三天內解經--徐氏
#+DATE: 2016-06-11 12:27:20
#+SOURCE: github.com/kanripo/KR5g0014 master f8b44d17                
三天内解經卷上滿八
　　　　三天弟子徐氏撰
夫人生體上禀乎天下象乎地日月則有幽
明之分寒暑則有生殺之氣雷電則有出入
之期風雨則有動靜之節人則有賢愚之質
善惡之性剛柔之氣壽夭之命貴賤之位尊
卑之序吉凶之證窮達之期天地無人則不
立人無天地則不生天地無人譬如人腹中
無神形則不立有神無形神則無主故立之
者天行之者道人性命神同混而爲一故天
地人三才成德爲萬物之宗天不可不養生
地不可不長物人不可不攝氣而養生也故
天違玄元則有勃蝕之變地乖黄裳而有風
震之灾人背至道故有凋零之傷精氣浮於
上而衆精流於下上下相貫影響相由人事
錯亂於下則灾應滅筭在上則日月勃蝕星
辰倒錯皆由人事不正以致斯變今下古民
人年命夭横尸骨狼藉不終年壽皆由所修
失本婚姻非類混氣亂濁信邪廢眞本道乖
錯群愚紛紜莫知禍之所由或烹殺六畜禱
請虛無謡歌鼓舞酒肉是求求生反死邪道
使然頭癢搔足事不相由祈請乖越以致滅
軀夭此年命誠可痛哉今撰集三天要解以
示未悟可謹而祕之勿妄輕傳傳非其人殃
流子孫道源本起出於無先溟涬鴻濛無有
所因虚生自然變化生成道德丈人者生於
元氣之先是道中之尊故爲道德丈人也因
此而有太清玄元無上三天無極大道太上
老君太上丈人天帝君九老仙都君九氣丈
人等百千萬重道氣千二百官君太清玉陛
下今世人上章書太清正謂此諸天眞也從
此之後幽㝠之中生乎空洞空洞之中生乎
太無太無變化玄氣元氣始氣三氣混沌相
因而化生玄妙玉女玉女生後混氣凝結化
生老子從玄妙玉女左腋而生生而白首故
號爲老子老子者老君也變化成氣天地人
物故輪轉而化生鍊其形氣老君布散玄元
始氣清濁不分混沌狀如雞子中黄因而分
散玄氣清淳上昇爲天始氣濃濁凝下爲地
元氣輕微通流爲水日月星辰於此列布老
君因沖和氣化爲九國置九人三男六女至
伏羲女媧時各作姓名因出三道以教天民
中國陽氣純正使奉無爲大道外胡國八十
一域隂氣强盛使奉佛道禁誡甚嚴以抑隂
氣楚越隂陽氣薄使奉清約大道此時六天
治興三道教行老子帝帝出爲國師伏羲時
號爲鬱華子祝融時號爲廣壽子神農時號
爲大成子黄帝時號爲廣成子顓頊時號爲
赤精子帝嚳時號爲録圖子帝堯時再出號
務成子帝舜時號尹壽子夏禹時號爲眞行
子殷湯時號錫則子變化無常或姓李名弘
字九陽或名聃字伯陽或名中字伯光或名
重字子文或名宅字伯長或名元字伯始或
名顯字元生或名德字伯文或一日九變或
二十四變千變萬化隨世沈浮不可勝載至
殷武丁時又反胎於李母在胎中誦經八十
一年剖左腋而生生而白首又號爲老子今
世人有三台經者是老子於胎中所誦者也
反胎於李母者自以空虚身化作李母之形
還以自胞非實有李母也世人不知謂老子
託胎於李母其實不然也至周幽王時老子
知周祚當衰被髮佯狂辭周而去至關乘青
牛車與尹喜相遇授喜上下中經一卷五千
文二卷合三卷尹喜受此書其道得成道眼
見西國胡人强梁難化因與尹喜共西入𦋺
賔國神變彌加大人化伏胡王爲作佛經六
千四萬言王舉國皆共奉事此國去漢國四
萬里罽賔國土並順從大法老子又西入天
竺國去罽賔國又四萬里國王妃名清妙晝
寢老子遂令尹喜乘白象化爲黄雀飛入清
妙口中狀如流星後年四月八日剖右脇而
生墮地而行七步舉右手指天而吟天上天
下唯我爲尊三界皆苦何可樂焉生便精苦
即爲佛身佛道於此而更興焉下古僣薄妖
惡轉興酌祭巫鬼眞僞不分太上於瑯琊以
太平道經付干吉蜀郡李微等使助六天檢
正邪氣微等復不能使六天氣正反至漢世
群邪滋盛六天氣勃三道交錯癘氣縱横醫
巫滋彰皆棄眞從僞絃歌鼓舞烹殺六畜酌
祭邪鬼天民夭横暴死狼藉太上遣眞人及
王方平東方朔欲輔助漢世使遊觀漢國看
視人情漢帝不信以爲妖惑是故漢室衰破
王莽執治劉氏漢帝乃是龍精之子大聖遺
體應傳二十四君四百餘年帝胤難絶故令
光武中興其間中絶帝業者皆由不信眞正
無有輔翼故群妖亂作没於鬼官自天地開
闢乃有邊夷羌蠻戎狄爲中國之籬落婚姻
嫁娶各正其類奉事至道各專其眞不使雜
錯自從漢光武之後世俗漸衰人鬼交錯光
武之子漢明帝者自言夢見大人長一丈餘
體作金色群臣解夢言是佛眞而遣人入西
國寫取佛經因作佛圖塔寺遂布流中國三
道交錯於是人民雜亂中外相混各有攸尚
或信邪廢眞禱祠鬼神人事越錯於下天氣
勃亂在上致天氣混濁人民失其本眞太上
以漢順帝時選擇中使平正六天之治分别
眞僞顯明上三天之氣以漢安元年壬午歲
五月一日老君於蜀郡渠亭山石室中與道
士張道陵將詣崑崙大治新出太上太上謂
世人不畏眞正而畏邪鬼因自號爲新出老
君即拜張爲太玄都正一平氣三天之師付
張正一明威之道新出老君之制罷廢六天
三道時事平正三天洗除浮華納朴還眞承
受太上眞經制科律積一十六年到永壽三
年歲在丁酉與漢帝朝臣以白馬血爲盟丹
書鐵券爲信與天地水三官太歲將軍共約
永用三天正法不得禁固天民民不妄淫祀
他鬼神使鬼不飲食師不受錢不得淫盜治
病療疾不得飲酒食肉民人唯聽五臘吉日
祠家親宗祖父母二月八月祠祀社竈自非
三天正法諸天眞道皆爲故氣疾病者但令
從年七歲有識以來首謝所犯罪過立諸𧵥
儀章符救療久病困疾醫所不能治者歸首
則差立二十四治置男女官祭酒統領三天
正法化民受户以五斗米爲信化民百日萬
户人來如雲制作科條章文萬通付子孫傳
世爲國師法事悉定人鬼安帖張遂白日昇
天親受天師之任也天師之子張衡孫張魯
夫婦俱尸解昇天故有三師并夫人自從三
師昇度之後雜治祭酒傳授道法受者皆應
跪受經書還則拜送使必是三天正法人多
不爾者趣得一卷經書便言是道經更相傳
付或是六天故事致有錯亂承用彌久至今
難可分别天師受太上正一盟威之道三天
正法付子孫傳爲國師謂當終於無窮豈有
雜錯從來未幾而今六天故事漸漸雜錯師
胤微弱百姓雜治祭酒互奉異法皆言是眞
正將多謬哉今有奉五斗米道者又有奉無
爲旛花之道及佛道此皆是六天故事悉已
被廢又有奉清水道者亦非正法云天師有
奴不知書注難以文化天師應當昇天愍其
敬心勑一井水給其使用治病療疾不應雜
用澡洗飲食承此井水治病無不愈者手下
立效奴後歸形太隂井水枯竭天師以此水
給奴身後人不解遂相承奉事者自謂清水
之道其清明求願之日無有道屋厨覆章符
跪儀惟向一瓮清水而燒香禮拜謂道在水
中此皆不然也自奉道不操五斗米者便非
三天正一盟威之道也五斗米正以奉五帝
知民欲奉道之心聖人與氣合終始無窮故
聖人不死世人與米合命人無米穀則應餓
死以其所珍奉上幽㝠非欲須此米也漢高
帝是龍精之子超於泗水亭吏而徑登帝業
至文帝時老子降於河之上因號爲河上公
文帝命駕往問道焉老子授以道德五千言
上下篇而去漢武帝欲學上道飛仙之法太
上又遣東方朔輔助漢治武帝又不知朔是
眞人而爲吏民令不異於凡人西王母上元
夫人皆輪駕降於武帝欲成其道武帝不能
開悟仰感靈澤棄蕩穢濁而貪世榮殺伐不
止三官有血罪相牽被髮告寃稱訴鬼官又
情欲不絶道遂不成歸形太隂至光武時與
王莽爭治有黄河之難命危絲髮太上立化
以助光武六月盛暑使河水生冰得度軍馬
以濟其難漢祚天授應圖甘露降庭眞人駕
御神鳳來儀日迴影再中三足烏九尾狐靈
瑞昺焕衆聖輔翼正道助之自光武之後漢
世漸衰太上愍之故取張良玄孫道陵顯明
道氣以助漢世使作洛北邙山立大法帝王
公臣以下莫不歸宗當此之時正氣遐布漢
世前後帝王凡四百二十五年之中百姓民
人得道者甚多漢室驕豪怠慢不能昇玄故
民人得之天師三世夫妻六人爲三師之任
茅君兄弟三人爲司命之任自王長趙昇散
仙之徒乃有百數非可悉名劉氏之胤有道
之體絶而更續天授應圖中嶽靈瑞二十二
璧黄金一䴵以證本姓九尾狐至靈寳出世
甘露降庭三角牛到六鍾靈形巨獸雙象來
儀人中而食房廟之祇一皆罷廢治正以道
蕩除故氣此豈非太上之信乎宋帝劉氏是
漢之苗冑恒使與道結縁宋國有道多矣漢
時已有前謨學士不可不勤之哉蓋三道同
根而異支者無爲大道清約大道佛道此三
道同是太上老君之法而教化不同大歸於
眞道老子主生化釋迦主死化故老子剖左
腋而生主左左爲陽氣主青宫生録釋迦剖
右腋而生主右右爲隂氣主黑簿死録是以
老子釋迦教化左右法異左化則隨左宫生
氣使舉形飛仙右化則隨右宫死氣使滅度
更生法服悉黑使着黑衣以法隂氣入於黑
簿也太上作此三道教化法雖殊塗終歸道
眞無有異也但人受元氣以得成形方復經
壞受隂化輪轉自爲難耳右化雖不及左宫
速易輪轉歸眞亦爲善乎所以言右不如左
者經言眞道好生而惡殺長生者道也死壞
者非道也死王乃不如生鼠故聖人教化使
民慈心於衆生生可貴也夫有心者可熟案
五千文此經皆使守道長存不有生死道之
宗本在乎斯經也
三天内解經卷上










三天内解經卷下
　　　　三天弟子徐氏撰
老子教化唯使守其根固其本人皆由道氣
而生失道氣則死故使思眞念道堅固根本
不失其源則可長生不死經云百尺之臺事
由下基正此之謂也道氣至微不可得見不
可得聞迎之無前追之無後包含六合覆載
天地德尊上皇功高二儀神明之君敬之則
有福慢之則有凶故不可得而臣也福者亦
非道祐之使得福凶者亦非道伐之使得凶
唯道無親適人所爲善惡之報應之若響爲
凶則凶爲吉則吉隨人所行耳道若有親疏
可得彼此者得道之人則應以道上其父母
遺其妻子奉獻其君不能得如此者則道在
己身不由他人道者無也一切之物皆從無
生有者則以無爲本經云無者不知誰之子
强字之曰道有者終則歸無能察無者則忘
其身忘身者一切之物都盡忘之忘之者是
不愛物既不愛物唯無是愛無以養見不以
身爲身悠悠吾子處有無之間不有憂患也
所謂形無形色無色味無味聲無聲道常在
無人不知故老君經云吾所以有大患者爲
吾有身及吾無身吾有何患此之謂也深哉
畢矣是知古始還朴反眞復上古之始無則
與道合同有形而無體故眞人能存能亡承
虚而行日中無影皆是無身身與無合故無
有體影也故經云學道有家有身有心有此
三者則貪欲不滅妬害不除神眞高遊思念
無感衆魔不伏可謂有有竟不有無無無不
容恬然無爲不有辭辯似頑似鄙不生不死
無有復反此之妙哉深也畢矣夫爲學道莫
先乎齋外則不染塵垢内則五藏清虚降眞
致神與道合居能修長齋者則合道眞不犯
禁戒也故天師遺教爲學不修齋直㝠㝠如
夜行不持火燭此齋直應是學道之首夫欲
啓靈告㝠建立齋直者宜先散齋必使宿食
臭腥消除肌體清潔無有玷穢然後可得入
齋不爾徒加洗沐臭穢在肌膚之内湯水亦
不能除自天臺公家祠祀靈廟猶尚先加散
齋而况眞道求靈降者乎余每見今世俗祭
酒所佩符籙極多朝禮拜數甚少自謂我是
大道之士已成眞人不畏殗穢又附經言眞
道無所畏忌入火不灼入水不寒入殗不穢
入兵不傷謂已得道眞亦可笑者哉夫不畏
殗者亦非所佩符籙多而能禳却殗穢但以
一身内外眞實内無邪念神眞充實外無正
事玷之不汙如此可得不畏大殗耳譬如朴
石體質自虚泥上染之則玷汙難脫玉璧眞
實穢不能染眞與不眞履殗之宜正如此耳
學有數品大乘之學當怡心恬寂思眞注玄
外若空虚内若金城香以通氣口以忘言慈
心衆生先念度人後自度身悉在昇仙不念
財錢迴心禮謝不勞身神求眞於内然後通
玄念與道合自無多陳可謂呼吸六合歷覽
未聞夫小乘之學其則不然唯以多辭爲善
多事爲勤頭頰相叩損傷身神口辭爭競内
思不專三指撮香所陳億千則求神仙度世
飛行上清又欲仕宦高遷五馬同轅又欲世
世昌熾千子萬孫又欲錢財豐積奴婢成行
又欲延年度厄大小休康又欲治生估作萬
道開通又欲心開意悟耳目聦明又欲使百
鬼遠逃疫不過門又欲父慈子孝夫愛婦貞
又欲徹視萬里洞見天源又欲使遺財於念
朋友歡欣又欲思眞念道玉女降房所求者
多所尚者煩不合老子守一之源口則疲於
所請之辭形則弊於屈折之苦心則困於多
欲神則勞於往來經云久勞傷神久語傷氣
久行傷筋久視傷眼負重傷骨食多致病慮
事傷命不合修身養性之法可謂多則惑少
則得此之謂也小乘之學叩齒㝠而求靈應
此自是教化之道使人修善除罪改過非是
治身延年益壽求飛昇之法故曰小乘之學
也夫沙門道人小乘學者則靜坐而自數其
氣滿十更始從年竟歲不暫時忘之佛法不
使存思身神故數氣爲務以斷外想道士大
乘學者則常思身中眞神形象衣服綵色導
引往來如對神君無暫時有輟則外想不入
神眞來降心無多事小乘學者則有百事相
牽或有憂愁萬慮外念所纏大乘小乘其路
不同了不相似也小乘學則須辯口辭可爲
世師大乘之學受氣守一寳爲身資經云善
計者不用籌筭所營在一能知所營在一者
則萬事畢故不須籌筭也

三天内解經卷下















