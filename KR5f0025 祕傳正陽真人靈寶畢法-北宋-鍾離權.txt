#+TITLE: 祕傳正陽真人靈寶畢法-北宋-鍾離權
#+DATE: 2016-06-11 12:27:20
#+SOURCE: github.com/kanripo/KR5f0025 master f8eecd13                
靈寳畢法序志十
道不可以言傳不可以名紀歷古以來昇仙
達道者不爲少矣僕志慕前賢心懷大道不
意運起刀兵時危世亂始以逃生寄跡江湖
巖谷退而識性留心唯在清凈希夷歷看丹
經累參道友止言養命之小端不說眞仙之
大道因於終南山石壁間獲收靈寳經三十
卷上部金誥書元始所著中部玉録元皇所
述下部眞源義太上所傳共數千言予宵衣
旰食遠慮深省乃悟隂中有陽陽中有隂本
天地升降之宜日月交合之理氣中生水水
中生氣亦心腎交合之理比物之象道不遠
人配合甲庚方驗金丹之有準抽添卯酉自
然火候之無差紅鉛黑鉛徹底不成大藥金
液玉液到頭方是還丹從無入有常懷征戰
之心自下升高漸入希夷之域抽鉛添汞致
二八之隂消换骨煉形使九三之陽長水源
清濁辨於既濟之時内景眞虛識於坐忘之
日玄機奥㫖難以盡形方册靈寳妙理可用
入聖超凡緫而爲三乘之法名靈寳畢法大
道聖言不敢私入一己用傳洞賔足下道成
勿祕當詒後來之士正陽眞人鍾離權雲房
序

















秘傳正陽真人靈寳畢法卷上
　　　　正陽眞人鍾離權雲房著
　　　　純陽眞人吕嵒洞賔傳
　　小乘安樂延年法四門
　　　匹配隂陽第一
玉書曰大道無形視聽不可以見聞大道無
名度數不可以籌筭資道生形因形立名名
之大者天地也天得乾道而積氣以覆於下
地得坤道而托質以載於上覆載之間上下
相去八萬四千里氣質不能相交天以乾索
於坤而還於地中其陽負隂而上升地以坤
索於乾而還於天中其隂抱陽而下降一升
一降運於道所以天地長久
眞原曰天地之間親乎上者爲陽自上而下
四萬二千里乃曰陽位親乎下者爲隂自下
而上四萬二千里乃曰隂位既有形名難逃
度數且一歲者四時八節二十四氣七十二
候三百六十日四千三百二十辰十二辰爲
一日五日爲一候三候爲一氣三氣爲一節
二節爲一時四時爲一歲一歲以冬至節爲
始是時也地中陽升凡一氣十五日上升七
千里三氣爲一節一節四十五日陽升共二
萬一千里二節爲一時一時九十日陽升共
四萬二千里正到天地之中而陽合隂位隂
中陽半其氣爲温而時當春分之節也過此
陽升而入陽位方曰得氣而升亦如前四十
五日立夏立夏之後四十五日夏至夏至之
節陽升通前計八萬四千里以到天乃陽中
有陽其氣熱積陽生隂一隂生於二陽之中
自夏至之節爲始是時天中隂降凡一氣十
五日下降七千里三氣爲一節一節四十五
日隂降共二萬一千里二節爲一時一時九
十日隂降共四萬二千里以到天地之中而
隂交陽位是時陽中隂半其氣爲凉而時當
秋分之節也過此隂降而入隂位方曰得氣
而降亦如前四十五日立冬立冬之後四十
五日冬至冬至之節隂降通前計八萬四千
里以到地乃隂中有隂其氣寒積隂生陽一
陽生於二隂之中自冬至之後一陽復升如
前運行不已周而復始不失於道冬至陽生
上升而還天夏至隂生下降而還地夏至陽
升到天而一隂來至冬至隂降到地而一陽
來至故曰冬至陽升於上過春分而入陽位
以離隂位隂降於下過秋分而入隂位以離
陽位故曰春分秋分凡冬至陽升之後自上
而下非無隂降也所降之隂乃陽中之餘隂
止於陽位中消散而已縱使下降得位與陽
升相遇其氣絶矣凡夏至隂降之後自下而
上非無陽升也所升之陽乃隂中之餘陽止
於隂位中消散而已縱使上升得位與隂降
相遇其氣絶矣隂陽升降上下不出於八萬
四千里往來難逃於三百六十日即温凉寒
熱之四氣而識隂陽即陽升隂降之八節而
知天地以天機測之庶達大道之緒餘若以
口耳之學較量於天地之道安得籌筭而知
之乎
比喻曰道生萬物天地乃物中之大者人爲
物中之靈者别求於道人同天地以心比天
以腎比地肝爲陽位肺爲隂位心腎相去八
寸四分其天地覆載之間比也氣比陽而液
比隂子午之時比夏至冬至之節卯酉之時
比春分秋分之節以一日比一年以一日用
八卦時比八節子時腎中氣生卯時氣到肝
肝爲陽其氣旺陽升以入陽位其春分之比
也午時氣到心積氣生液夏至陽升到天而
隂生之比也午時心中液生酉時液到肺肺
爲隂其液盛隂降以入隂位其秋分之比也
子時液到腎積液生氣冬至隂降到地而陽
生之比也周而復始日月循環無損無虧自
可延年
眞訣曰天地於道一得之惟入也受形於父
母形中生形去道愈遠自胎完氣足之後六
欲七情耗散元陽走失眞氣雖有自然之氣
液相生亦不得天地之升降且一呼元氣出
一吸元氣入接天地之氣既入不能留之隨
呼而復出本宫之氣反而爲天地奪之是以
氣散難生液液之少難生氣當其氣旺之時
日用卯卦而於氣也多入少出强留在腹當
時自下而升者不出自外而入者暫住二氣
相合積而生五臟之液還元愈多積日累功
見驗方止
道要曰欲見陽公長子須是多入少出從他
兒女相爭過時求取眞的乃積氣生液積液
生氣匹配氣液相生之法也行持不過一年
奪功以一並三百日爲期旬日之見驗進得
飲食而疾病消除頭目清利而心腹空快多
力少倦腹中時聞風雷之聲餘驗不可勝紀
　解曰陽公長子者乾索須坤如氣升而上
　也兒是氣自腎中升女是液自心中降相
　爭而上下之故閉氣而生液匹配兩停過
　時自得眞水也
　　　聚散水火第二
金誥曰所謂大道者高而無上引而仰觀其
上無上莫見其首所謂大道者卑而無下俛
而俯察其下無下莫見其基始而無先莫見
其前終而無盡莫見其後大道之中而生天
地天地有高下之儀天地之中而有隂陽隂
陽有始終之數一上一下仰觀俯察可以賾
其機一始一終度數籌筭可以得其理以此
推之大道可知矣
眞原曰即天地上下之位而知天地之高卑
即隂陽終始之期而知天道之前後天地不
離於數數終於一歲隂陽不失其宜分於八
節冬至一陽生春分隂中陽半過此純陽而
隂盡夏至陽太極而一隂生升降如前上下
終始雖不能全盡大道而不失大道之體欲
識大道當取法於天地而審於隂陽之宜也
比喻曰以心腎比天地以氣液比隂陽以一
日比一年日用艮卦比一年用立春之節乾
卦比一年用立冬之節天地之中親乎下者
爲隂自下而上四萬二千里乃曰隂位冬至
陽生而上升時當立春陽升於隂位中二萬
一千里是陽難勝於隂也天地之中親乎上
者爲陽自上而下四萬二千里乃曰陽位夏
至隂生而下降時當立冬隂降而下離天六
萬三千里去地二萬一千里是隂得位而陽
絶也一年之中立春比一日之時艮卦也腎
氣下傳膀胱在液中微弱難升也一年之中
立冬比一日之時乾卦也乾卦心液下入將
欲還元復入腎中乃隂盛陽絶之時也人之
致病者隂陽不和陽微隂多故病多
眞訣曰陽升立春自下而上不日而隂中陽
半矣(艮卦氣/微丑寅)隂降立冬自上而下不日而陽
中隂半矣(乾卦氣/散戌亥)天地之道如是惟人也當
艮卦氣微不知養氣之端乾卦氣散不知聚
氣之理日夕以六慾七情耗散元陽使眞氣
不旺走失眞氣使眞液不生所以不得如天
地之長久者蓋以此矣故古人朝屯暮蒙日
用二卦乃得長生在世朝屯者蓋取一陽爲
屈而未伸之義其在我者養而伸之勿以耗
散暮蒙者蓋取童蒙求我以就明棄暗乃隂
間求陽之義其在我者昧而明之勿以走失
是以日出當用艮卦之時以養元氣勿以利
名動其心勿以好惡介其意當披衣靜坐以
養其氣絶念忘情微作導引手脚遞互伸縮
三五下使四體之氣齊生内保元氣上升以
朝於心府或咽津一兩口搓摩頭面三二十
次呵出終夜壅聚惡濁之氣久而色澤充美
肌膚光潤(艮卦養/元氣)又於日入用乾卦之時以
聚元氣當入室靜坐咽氣搐外腎咽氣者是
納心火於下搐外腎者是收膀胱之氣於内
(乾卦聚/元氣)上下相合腎氣之火三火聚而爲一
以補暖下田無液則聚氣生液有液則煉液
生氣名曰聚火又曰太一合眞氣也早朝咽
津摩面手足遞互伸縮名曰散火又名曰小
煉形也
道要曰花殘葉落深秋楊妃懶上危樓欲得
君民和會當時宴罷頻收此納心氣而收膀
胱氣不令耗散而相合腎氣以接坎卦氣海
中新生之氣也必以交立冬爲首見驗方止
行持不過一年奪功以一並三百日爲期旬
日見驗容顔光澤而肌膚充悅下田温暖小
便減省四體輕健而精神清爽痼疾宿病盡
皆消除如惜歲月不倦行持只於匹配隂陽
功内稍似見驗叙入此功日用添入艮卦略
行此法乾卦三元用事應驗方止(三元乾/艮震也)
　解曰花殘葉落深秋者如人氣弱日暮之
　時陽氣散而不升故曰懶上危樓樓者重
　樓也心爲君火膀胱民火咽氣搐外腎故
　心與外腎氣聚而爲一故曰和會宴乃咽
　也收乃搐也早辰功不絶者此法爲主本
　也
　　　交媾龍虎第三
金誥曰太元初判而有太始太始之中而有
太無太無之中而有太虚太虛之中而有太
空太空之中而有太質太質者天地也天地
清濁其質如卵而玄黄之色乃太空之中一
物而已陽升到天太極而生隂以窈㝠抱陽
而下降隂降到地太極而生陽以恍惚負隂
而上升一升一降隂降陽升與天地行道而
萬物生成也
真原曰天如覆盆陽到難升地如磐石隂到
難入冬至而地中陽升夏至到天其陽太極
而生隂所以隂生者以陽自隂中來而起於
地恍恍惚惚氣中有水其水無形夏至到天
成水是曰陽太極而隂生也夏至而天中隂
降冬至到地其隂太極而陽生所以陽生者
以隂自陽中來而出於天杳杳㝠㝠水中有
氣其氣無形冬至到地積水生氣是曰隂太
極而陽生也
比喻曰以身外比太空以心腎比天地以氣
液比隂陽以子午比冬夏子時乃曰坎卦腎
中氣生午時乃曰離卦氣到心腎氣與心氣
相合而太極生液所以生液者以氣自腎中
來氣中有真水其水無形離卦到心接著心
氣則太極而生液者如此離卦心中液生坎
卦液到腎液與腎水相合而太極復生於氣
所以生氣者以液自心中來液中有真氣其
氣無形坎卦到腎接著腎水則太極而生氣
者如此可以比陽升隂降至太極而相生所
生之隂陽陽中藏水隂中藏氣也
真訣曰腎中生氣氣中有真水心中生液液
中有真氣真水真氣乃真龍真虎也陽到天
而難升太極生隂隂到地而難入太極生陽
天地之理如此惟人也不得比天地者六慾
七情感物喪志而耗散元陽走失真氣當離
卦腎氣到心神識内定鼻息少入遲出綿綿
若存而津滿口勿吐勿咽自然腎氣與心氣
相合太極生液以液與真水相合真氣戀液
真水戀氣本不相合蓋液中有真氣氣中有
真水互相交合相戀而下名曰交姤龍虎若
以火候無差而抽添合宜三百日養就真胎
而成大藥煉質焚身朝元超脫之本也
道要曰一氣初回元運真陽欲到離宫捉取
真龍真虎玉池春水溶溶此恐泄元氣而走
真水於身外也氣散難生液液少而無真氣
氣水不交安成大藥當此年中用月以冬至
爲始日中用時以離卦爲期或以晚年奉道
根源不固自度虚損而氣不足之後十年之
損一年用功補之名曰採補還丹補之過數
止行此法名曰水火既濟可以延年益壽乃
曰人仙功驗不可備紀若補數足而口生甘
津心境自除情慾不動百骸無病而神光暗
中自見雙目時若驚電以冬至日爲始節用
法三百日胎仙具
　解曰在外午時爲離宫太陽爲真陽在人
　心爲離宫元陽爲真龍也真虎乃腎中之
　水也真龍心液中之氣口爲玉池津爲春
　水
　　燒煉丹藥第四
金誥曰天地者大道之形隂陽者天地之道
寒熱温凉形中有氣也雲霧雨露氣中有象
也地氣上升騰而爲雲散而爲雨天氣下降
散而爲霧凝而爲露積隂過則露爲霜而爲
雪積陽過則霧爲煙爲雲爲霞隂中伏陽陽
氣不降擊搏而生雷霆陽中伏隂隂氣不凝
堅固而生雹霰隂陽不合相對而生閃電隂
陽不匹配亂交而生虹蜺積真陽以成神而
麗乎天者星辰積真隂以成形而壯乎地者
土石星辰之大者日月土石之貴者金玉隂
陽見於有形上之日月下之金玉也
真原曰隂不得陽不生陽不得隂不成積陽
而神麗乎天而大者日月也日月乃真陽而
得真隂相成也積隂而形壯於地而貴者金
玉也金玉乃真隂而得真陽以相生也(戌亥/行持)
(離卦採藥/乾卦進火)
比喻曰真陽比心液中真氣真隂比腎氣中
真水真水不得真氣不生真氣不得真水不
成真水真氣既於離卦和合於心上肺下如
子母之相戀夫婦之相愛自離至兊兊卦隂
旺陽弱之時比日月之下弦金玉之在晦至
旦數足生明金玉以陽生隂氣足生寳金玉
成寳者蓋以氣足而進之以陽日月生明者
蓋以數足而受之以魂比於乾卦進火鍊陽
無衰火以加數而陽長生也
真訣曰離卦龍虎交姤名曰採藥時到乾卦
氣液將欲還元而生膀胱之上脾胃之下腎
之前臍之後肝之左肺之右小腸之右大腸
之左當時脾氣旺而肺氣盛心氣絶而肝氣
弱真氣本以陽氣相合而來既以陽氣弱而
真氣無所戀徒勞用工而採合必於此時神
識内守鼻息綿綿以肚腹微脅臍腎覺熱太
甚微放輕勒腹臍未熱緊勒漸熱即守常任
意放志以滿乾坤乃曰勒陽關而鍊丹藥使
氣不上行以同真水經脾宫隨呼吸而搬運
於命府黄庭之中氣液造化時變而爲精精
變而爲珠珠變而爲汞汞變而爲砂砂變而
爲金乃曰金丹其功不小矣
道要曰採藥須憑玉兔(採藥心氣/玉兔腎水)成親必藉
黄婆等到雍州相見(雍州/乾卦)奏傳一曲陽歌此
乃與採藥日用對行凡以晚年補完十損一
補之此法名曰鍊汞補丹田補之數足止於
日用離卦採藥乾卦燒煉勒陽關春冬多採
少鍊乾一而離二倍用功也秋夏少採多鍊
離一而乾二倍用功也隨年月氣旺採煉之
功驗在前可延年住世而爲人仙若以補數
既足見驗進功謹節用功採藥一百日藥力
全二百日聖胎堅三百日真氣生而胎仙完
凡藥力全而後進火加數乃曰火候凡聖胎
堅後火候加至小周天數凡胎圓真氣生火
候加至乃曰周天火候是採藥而交姤龍虎
煉藥而進火方爲入道當絶迹幽居心在内
觀内境不出而外境不入如婦養孕龍之養
珠雖飲食寤寐之間語默如嬰兒舉止如室
女猶恐有失有損心不可暫離於道也
　解曰藥是心中真氣兔是腎中真水黄婆
　是脾中液和合氣水而入黄庭雍州乾卦
　勒陽脅腹也又曰勒陽關也
　右小乘法四門係人仙
秘傳正陽真人靈寳畢法卷上
秘傳正陽真人靈寳畢法卷中志十一
　　　　正陽真人鍾離權雲房著
　　　　純陽真人吕嵒洞賔傳
　　中乘長生不死法三門
　　　肘後飛金晶第五
金誥曰隂陽升降不出天地之内日月運轉
而在天地之外東西出没以分晝夜南北往
來以定寒暑晝夜不息積日爲月魄也歲之
積月者以其律中起吕吕中起律也日月運
行以合天地之機不離乾坤之數萬物生成
雖在於隂陽而造化亦資於日月
真原曰天地之形其狀如卵六合於中其圓
如毬日月出没運行一天之上一地之下上
下東西周行如飛輪東生西没日行陽道西
生東没月行隂道一日之間而分晝夜冬至
之後日出自南而北夏至之後日出自北而
南冬之夜乃夏之日夏之夜乃冬之日一年
之間而定寒暑日月之狀方圓八百四十里
四尺爲一步三百六十步爲一里凡八刻二
十分爲一時十二時爲一日一月者三十日
共三百六十時計三千刻一十八萬分也且
以陽行乾其數用九隂行坤其數用六魄中
魂生本自旦日蓋其九不對六故三日後月
魄生魂凡一晝夜一百刻六千分魂於魄中
一進七十里六晝夜共進四百二十里魄中
魂半乃曰上弦又六晝夜進四百二十里通
前共八百四十里魄中魂全而陽滿隂位乃
曰月望自十六日爲始魂中生魄凡六晝夜
共進四百二十里而魂中魄半乃曰下弦又
六晝夜進四百二十里通前共進八百四十
里而魂中魄全月中尚有餘光者蓋六不盡
九故三日後月魄滿宫乃曰月晦月旦之後
六中起九月晦之前九中起六數有未盡而
生後有期積日爲月積月爲歲一歲以月言
之六律六吕以六起數數盡六位六六三十
六隂之成數也以日言之五日一候七十二
候八九之數至重九以九起數數盡六位六
九五十四者陽之成數也一六一九合而十
五十五氣之數二十四氣當八節之用而見
隂陽升降之宜一六一九以四爲用變爲陽
數二百一十六隂之數一百四十四計三百
六十之數而足滿周天
比喻曰隂陽升降在天地之内比心腎氣液
交合之法日月運轉在天地之外比肘後飛
金精之事也日月交合比進火之法加減陽
升隂降無異於日月之魂魄日往月來無異
於心腎之氣液冬至之後日出乙位日没庚
位晝四十刻自南而北冬至之後凡九日東
生西没共進六十分至春分晝夜停停而夏
至爲期晝六十刻日出甲位日没辛位夏至
之後凡九日自北而南東生西没共退六十
分至秋分晝夜停停而冬至爲期晝四十刻
準前後進自南而北其數用九也月旦之後
三日魂生魂生於魄六日兩停又六日魂全
其數用六也歲之夏至月之十六日乃日用
離卦之法乃人之午時也歲之冬至月之旦
乃日用坎卦之法乃人之子時也天地隂陽
升降之宜日月魂魄往來之理尚以數推之
交合有序運轉無差人之心腎氣液肝肺魂
魄日用雖有節次年月豈無加減乎
真訣曰坎卦陽生當正子時非始非終艮卦
腎氣交肝氣未交之前靜室中披衣握固正
坐盤膝蹲下腹肚須臾升身前出胷而微偃
頭於後後閉夾脊雙關肘後微扇一二伸腰
自尾閭穴如火相似自腰而起擁在夾脊愼
勿開關即時甚熱氣壯漸次開夾脊關而放
氣過關仍仰面腦後緊偃以閉上關愼勿開
之即覺熱極氣壯漸次入頂以補泥丸髓海
須身耐寒暑方爲長生之基次用還丹之法
如是前件出胷伸腰閉夾脊蹲而升之腰間
火不起當靜坐内觀如法再作以至火起爲
度自丑行之至寅終而可止乃曰肘後飛金
晶又曰抽鉛使腎氣生肝氣也且人身脊骨
二十四節自下而上三節爲内腎相對自上
而下三節名曰天柱天柱之上名曰玉京玉
京之下内腎相對尾閭穴之上共十八節其
中曰雙關上九下九當定一百日遍通十八
節而入泥丸必於正一陽時坎卦行持乃曰
肘後飛金晶離卦採藥乾卦進火燒藥勒陽
關始一百日飛金晶入腦(一百日/藥力全)三關一撞
直入上宫泥丸自坎卦爲始至艮卦方止自
離卦採藥更無腎氣相合而肝氣自生心氣
二氣純陽二八隂消薰蒸於肺而得肺液下
降包含真氣日得黍米之大而入黄庭方曰
内丹之材百日無差藥力全凡離卦採藥用
法依時内觀轉加精細若乾卦進火勒陽關
自兊卦爲始終在乾卦如此又一百日之後
肘後飛金晶自坎坐至震卦方止離卦採藥
之時法如舊以配自坤至乾卦行持即是三
百日無差聖胎自堅(三百日聖/胎自堅)勒陽關法自
坤卦爲始而坐至乾卦方止如此又一百日
足泥丸充實返老還童不類常人採藥就胎
仙完而真氣生形若彈圓色同朱橘永鎮丹
田而作陸地神仙三百日後行持至離卦罷
採藥坤卦罷勒陽關即行玉液還丹之道故
自冬至後方曰行功三百日胎完氣足而内
丹就真氣生凡行此法方爲五行顛倒三田
返覆未行功以前先要匹配隂陽使氣液相
生見驗方止次要聚散水火使根源牢固而
氣行液注見驗方止次交姤龍虎燒煉丹藥
使採補還丹而煅煉鉛汞見驗方止十損一
補之數足而氣液相生見驗方止上項行持
乃小乘之法自可延年益壽若以補完堅固
見驗方止方可年中擇月冬至之節月中擇
日甲子之日日中擇時坎離乾卦三時爲始
一百日自坎至艮自兊至乾二百日後自坎
至震自坤至乾凡此下功必於幽室靜宅之
中以遠婦人女子使雞犬不聞聲臭穢不入
鼻五味不入口以絶七情六慾飲食多少寒
熱有度雖寤寐之間而意恐損失行功不勤
難成於道如是三百日看應驗如何
道要曰日月並行復卦(子/時)蹲升數日開關貪
向楊州聚會(離卦/交姤)六宫火滿金田(乾/宫)
　解曰日月並行復卦者一陽生時在日爲
　子時在年爲冬至也所謂擇月擇日時也
　蹲升已在前法說數日是定一百日開關
　是先開中關次開上關貪向楊州聚會者
　在人爲心在日爲午時在卦爲離聚會者
　真隂真陽交姤故曰採藥乾爲六宫火是
　氣也勒陽關而聚氣以肺爲金而下腎之
　下田故曰火滿金田乃乾卦行勒陽關聚
　火下田矣
終南路上逢山升身頻過三關貪向楊州聚
會爭如少女燒天
　解曰終南者聖人隱意在中男也中男即
　坎卦艮爲山山是艮卦飛金晶至巽卦方
　入第二百日下功之時升身頻過三關貪
　向楊州聚會說已在前爭如少女燒天者
　少女是兊卦也勒陽關至乾卦而方止也
兖州行到徐州起來走損車牛爲戀九州歡
會西南火入雍州
　解曰兖州艮卦徐州巽卦自艮卦飛金晶
　至巽卦方止也起來走損車牛車爲陽牛
　爲隂是夾脊一氣飛入泥丸也九州在人
　爲心在日爲午時與前採藥同也西南坤
　卦也雍州乾卦也勒陽自坤至乾方止第
　三百日下功之時也
此是日用事乃曰三元用法飛金晶入腦下
田返上田採藥下田返中田燒藥進火中田
返下田乃曰三元用事中乘之法已是地仙
見驗方止始覺夢寐多有驚悸四肢六腑有
疾不療自愈閉日暗室中圓光如蓋周匝圍
身金關玉鎖封固堅牢絶夢泄遺漏雷鳴一
聲關節氣通夢寐若抱嬰兒歸或若飛騰自
在八邪之氣不能入心境自除以絶慾内觀
則朗而不昧晝則神采清秀夜則丹田自暖
上件皆是得藥之驗驗既正當謹節用功以
前法加添三百日胎仙圓胎圓之後方用後
功
　　　玉液還丹第六
玉書曰真隂真陽相生相成見於上者積陽
成神神中有形而麗乎天者日月也見於下
者積隂成形形中有神而麗乎地者金玉也
金玉之質隱於山川秀媚之氣浮於上而日
月交光草木受之以爲禎祥鳥獸得之以爲
異類耳
真原曰陽升到天太極生隂隂不足而陽有
餘所以積陽生神隂降到地太極生陽陽不
足而隂有餘所以積隂生形上之日月下之
金玉真陽有神真隂有形其氣相交而上下
相射光盈天地則金玉可貴者良以此也是
知金玉之氣凝於空則爲瑞氣祥煙入於地
則變醴泉芝草人民受之而爲英傑鳥獸得
之而生竒異蓋金玉之質雖産於積隂之形
而中抱真陽之氣又感積陽成神之日月真
隂真陽之下射而寳凝矣
比喻曰積隂成形而内抱真陽以爲金玉比
於積藥而抱真氣以爲胎仙也金玉之氣入
於地而爲醴泉芝草者比於玉液還丹田也
金玉之氣凝於空而爲瑞氣祥煙者比於氣
鍊形也凡金玉之氣沖於天隨陽升而起凡
金玉之氣入於地隨隂降而還既隨隂陽升
降自有四時可以液還丹田氣鍊形質而於
四時加減一日改移也
真訣曰採補見驗年中擇月月中擇日日中
擇時三時用事一百日藥力全二百日聖胎
堅三百日真氣生胎仙圓謹節用功加添依
時三百日數足之後方行還丹鍊形之法凡
用艮卦飛金晶入腦止於巽卦而已此言畢
金晶三百日後也離罷採離卦罷採藥坤卦
勒陽關只此兊卦下手勒陽關至乾方止既
罷離卦添入咽法鍊形咽法者以舌攪上齶
兩頰之間先咽了惡濁之津次退舌尖以滿
玉池津生不漱而咽凡春三月肝氣旺而脾
氣弱咽法日用離卦凡夏三月心氣旺而肺
氣弱咽法日用巽卦以舌滿上下而玉池雙
收兩頰虛咽爲法凡秋三月肺氣旺而肝氣
弱咽法日用艮卦凡冬三月腎氣旺而心氣
弱咽法日用震卦(飛金晶法/咽亦不妨)凡四季之月脾
氣旺而腎氣弱人以腎氣爲根源四時皆有
衰弱每四時季月之後十八日咽法日用兊
卦仍與前咽法者並用之獨於秋季止用兊
卦咽法而罷艮卦之功凡以咽法先依前法
而咽之如牙齒玉池之間而津不生但以舌
滿上下而閉玉池收兩頰以虚咽而爲法止
咽氣氣中自有水也咽氣如一年(三十六次/至四十九)
次爲數又次一年(八十一次又一/百八十一次)爲見驗乃
玉液還丹之法行持不過三年灌溉丹田沐
浴胎仙而真氣愈盛若不行此玉液還丹之
法而於三百日養就内丹真氣纔生艮卦飛
金晶一撞三關上至泥丸當行金液還丹之
法自頂中前下金水一注下還黄庭變金成
丹名曰金丹行金液還丹當於深密幽房風
日凡人不到之處燒香疊掌盤膝坐以體蹲
而後升纔覺火起正坐絶念忘情内觀的確
艮卦飛金晶入頂但略昂頭偃項放令頸下
如火方點頭向前低頭曲項退舌尖進後以
抵上齶上有清冷之水味若甘香上徹頂門
下通百脉鼻中自聞一種真香舌上亦有竒
味不漱而咽下還黄庭名曰金液還丹春夏
秋冬不拘時候但於肘後飛金晶入腦之後
節次行此法自艮至巽而已晚間勒陽關法
自兊至乾而已尺行此法謹節勝及前方可
得成志意止於煉形住世長生不死而已不
能超脫也
道要曰識取五行根蔕方知春夏秋冬時飲
瓊漿數盞醉歸月殿遨遊
　解曰識取五行根蔕者爲到五行相生相
　尅而用卦時不同以行咽法方知春夏秋
　冬改移有時候也瓊漿玉液也月殿是丹
　田醉則咽多也
東望扶桑未曉後升前偃無休驟馬數遊宇
宙長男只到楊州
　解曰東望扶桑未曉者日未出艮卦之時
　後升飛金晶也前偃玉液還丹驟馬起火
　玉液煉形也遨遊宇宙遍滿四肢也長男
　震卦只到楊州離卦也玉液煉形自震卦
　爲始至離卦方止也
此採藥三百日數足胎圓而飛金晶減一卦
勒陽關如舊罷採藥添入咽法咽法隨四時
而已此係煉形法用卦候添入煉形自震卦
爲始離卦爲期不限年月日見驗方止身體
光澤神氣秀媚漸畏腥穢以衝己腹凡清凡
愛心境自除直氣將足而以常飽所食不多
而飲酒無量塵骨巳更而變神識步趨走馬
而行如飛目如點漆體若凝脂紺髮再生皺
臉重舒老去永駐童顔仰視百步而見秋毫
身體之間舊痕殘靨自然消除涕淚涎汙亦
不見有也聖丹生味靈液透香口鼻之間常
有真香竒味漱成凝酥可以療人疾病遍體
皆成白膏上件皆玉液還丹煉形之驗也驗
既正當謹節用功依法隨時而行後事
　　　金液還丹第七
金誥曰積陽成神神中有形一生於日日生
於月積隂成形形中有神一生於金金生於
玉隨隂陽而生没者日月之光也因數生光
數本於乾坤隨隂陽而升降者金玉之氣也
因時起氣時本於天地
真原曰數行日月數用六九乾坤之數金玉
之氣春夏上升秋冬下降升降天地之時金
生於土土生於石石生於玉見於成形而在
下者如此日中金烏月中玉兔日待月魄而
光見於成神而在上者如此
比喻曰日月比氣也腎氣比月而心氣比日
金玉比液也腎液比金而心液比玉所謂玉
液者本自腎氣上升而到於心以合心氣二
氣相交而過重樓閉口不出而津滿玉池咽
之而曰玉液還丹升之而曰玉液煉形是液
本自腎中來而生於心亦比土中生石石中
生玉之說也所謂金液者腎氣合心氣而不
上升薰蒸於肺肺爲華蓋下罩二氣即日而
取肺液在下田自尾閭穴升之乃曰飛金晶
入腦中以補泥丸補足自上復下降而入下
田乃曰金液還丹既還下田復升遍滿四體
前後上升乃曰金液煉形是亦金生於土之
說也凡欲煉形飛金晶者當在凈室中切禁
風日遥焚香密啓
三清上聖臣所願長生在世傳行大道演化
告人當先自行煉形之法欲得不畏寒暑絶
啗穀食逃於隂陽之外呪畢乃咽之
真訣曰背後尾閭穴曰下關夾脊曰中關腦
下曰上關始飛金晶以通三關腎比地心比
天上到頂以比九天玉液煉形自心至頂以
通九天三百日咽大藥就胎仙圓而真氣生
前起則行玉液煉形之舊道後起則行飛金
晶之舊道金晶玉液行功見驗自坎卦爲始
後起一升入頂以雙手微閉雙耳内觀如法
微咽於津乃以舌抵定牙關下閉玉池以待
上齶之津下而方咽咽畢復起至艮卦爲期
春冬兩起一咽秋夏五起一咽凡一咽數秋
夏不過五十數春冬不過百數自後咽罷升
身前起以滿頭面四肢手指氣盛方止再起
再升至離卦爲期凡此後起咽津乃曰金液
還丹還丹之後而復前起乃曰金液煉形自
艮卦之後煉形至離卦方止兊卦勒陽關至
乾卦方止以後起到頂自上而下號曰金液
還丹金丹之氣前起自下而上曰金液煉形
形顯琪樹金花若以金液還丹未到下元而
前後俱起乃曰火起焚身此是金液還丹煉
形既前後俱起兼了焚身凡行此等切須謹
節苦志而無懈怠以見驗爲度也
道要曰起後終宵閉耳隨時對飲金波宴到
青州方住日西又聽陽歌
　解曰起後終宵閉耳者爲行金液還丹須
　是肘後飛金晶一撞三關其氣纔起急須
　雙手閉耳耳是腎波之門恐泄腎氣於外
　而不入腦中也隨時對飲金波者既覺氣
　入腦中即便依前法點頭曲項退舌尖近
　拄上齶清甘之水有竒異是驗甘若蜜也
　當艮卦飛金晶一咽至震卦方止青州乃
　震卦也日西兊卦也又聽陽歌者自兊卦
　勒陽關直至乾卦日用離卦不必採藥也
飲罷終宵火起前升後舉焚身雖是不拘年
月日中自有乾坤
　解曰此一訣是金液煉形之法也飲罷終
　宵火起者是依前法金液還丹而艮卦煉
　形是起火也前升後舉飛金晶起火也凡
　玉液煉形之時先後起金晶入頂次還丹
　而復前升之以煉形是金液煉形之法不
　同也當其飛金晶而起火入頂便前起而
　鍊形前後俱起名曰焚身火而行還丹須
　依四時加減之數所行此法不拘年月日
　時但以謹節專一幽居絶迹可也日中自
　有乾坤蓋午前燒乾午後燒坤人以前後
　言之肚腹爲坤而背後爲乾午前燒乾者
　爲肘後飛金晶前起鍊形也午後燒坤者
　自兊卦勒陽關至乾卦方止故也
此須於玉液還丹鍊形見驗正當方以謹節
幽居焚香而行此法金液還丹而相次鍊形
勒陽關如是一年外方得焚身焚身即是坎
卦前煉形以人身前後言之肚腹爲坤背後
爲乾焚身午前燒乾午後燒坤勒陽關凡燒
乾自下而上前後俱起冬夏三日成五日而
行既濟之法以防太過而使金丹之有潤乃
焚身火起中咽也見驗方止内志清高以合
太虛魂神不遊以絶夢寐陽精成體神府堅
固四時不畏寒暑神采自可變移容儀常人
對面雖彼富貴之徒亦聞腥穢蓋其凡骨俗
體也功行滿足宻
授
三清真籙隂陽變化人事災福神靈而皆能

預知觸目塵冗心絶萬境真氣充滿以絶飲
食異氣透出金色仙肌可比玉蘂去留之處
當所神祇自來相見驅用招呼一如己意真
氣純陽可乾外水上件金液還丹還丹之後
金液煉形之驗也
已上乃長生不死之訣
　右中乘三門係地仙


秘傳正陽真人靈寳畢法卷中

秘傳正陽真人靈寳畢法卷下志十二
　　　　正陽真人鍾離權雲房著
　　　　純陽真人吕嵒洞賔傳
　　大乘超凡入聖法三門
　　　朝元第八
金誥曰一氣初判大道有形而列二儀二儀
定位大道有名而分五帝五帝異地而各守
一方五方異氣而各守一子青帝之子甲乙
受之天真木德之九氣赤帝之子丙丁受之
天真火德之三氣白帝之子庚辛受之天真
金德之七氣黑帝之子壬癸受之天真水德
之五氣黄帝之子戊己受之天真土德之一
氣自一生真一真一因土出故萬物生成在
土五行生成在一真元之道皆一氣生也
玉書籙曰一三五七九道之分而有數金木
水火土道之變而有象東西南北中道之列
而有位青白赤黄黑道之散而有質數歸於
無數象反於無象位至於無位質還於無質
欲道之無數不分之則無數矣欲道之無象
不變之則無象矣欲道之無位不列之則無
位矣欲道之無質不能之則無質矣無數則
道之源也無象則道之本也無位則道之真
也無質則道之妙也
真原曰道原既判降本流末悟其真者因真
修真内真而外真自應矣識其妙者因妙得
妙内妙而外妙自應矣天地得道之真其真
未應故未免乎有位天地得道之妙其妙未
應故未免乎有質有質則有象可求有位則
有數可推天地之間萬物之内最貴惟人即
天地之有象可求故知其質氣與水也即天
地之有數可推故知其位遠與近也審乎如
是而道亦不遠於人也
比喻曰天地有五帝而比人之有五臟也青
帝甲乙木甲爲陽乙爲隂比肝之氣與液也
黑帝壬癸水壬爲陽癸爲隂比腎之氣與液
也黄帝戊己土戊爲陽己爲隂比脾之氣與液
也赤帝丙丁火丙爲陽丁爲隂比心之氣與液
也白帝庚辛金庚爲陽辛爲隂比肺之氣與液
也凡春夏秋冬之時不同而心肺肝腎之旺有月
真訣曰凡春三月肝氣旺肝旺者父母真氣
隨天度運而在肝若遇木日甲乙救土於辰
戌丑未之時依時起火鍊脾氣餘日兊卦時
損金以耗肺氣是時不可下功也坎卦時依
法起火鍊腎氣震卦時入室多入少出息住
爲上久閉次之數至一千息爲度當時内觀
如法一意㝠心閉目青色自見漸漸升身以
入泥丸自寅至辰以滿震卦(一千息以上尤/佳如息急漸微)
(出息而息住/不須連成)
凡夏三月心氣旺心旺者以父母之真氣隨
天度運而在心若遇火日丙丁救金於兊卦
時依法起火鍊肺氣餘日坎卦時損水以耗
腎氣是時不可下功也震卦時依法起火鍊
肝氣離卦時入室依前行持定息赤色自見
漸漸升身以入泥丸自巳至未以滿離卦(一/千)
(息以上尤佳/其說如前)
凡秋三月肺氣旺肺旺者以父母真氣隨天
度運而在肺若遇金日庚辛救木於震卦時
依法起火鍊肝氣餘日離卦損火以耗心氣
是時不可下功也巽卦時依法起火鍊脾氣
兊卦時入室依前行持白色自見漸漸升身
以入泥丸自申至戌以滿兊卦
凡冬三月腎氣旺腎旺者父母之真氣隨天
度運而在腎若遇水日壬癸救火於離卦時
依法起火鍊心氣餘日辰戌丑未時損土以
耗脾氣是時不可下功也兊卦時依法起火
鍊肺氣坎卦時入室依前行持黑色自見漸
漸升身以入泥丸自亥至丑以滿坎卦
　解曰春煉肝千息青氣出春末十八日不
　須依前行持止於定息爲法而終日靜坐
　以養脾而煉己之真氣乃可坎卦起火鍊
　腎恐耗其真也
　夏煉心千息赤氣出夏末十八日不須依
　前行持止於定息爲法而終日靜坐養煉
　如前乃可坎卦時起火如前
　秋煉肺千息白氣出秋末十八日不須依
　前行持止於定息爲法而終日靜坐養煉
　如前乃可坎卦時起火如前
　冬煉腎千息黑氣出冬末十八日不須依
　前行持止於定息爲法而終日靜坐養煉
　如前乃可坎卦時起火如前
以至黄氣成光默觀萬道周匝圍身凡定息
之法不在强留而緊閉使綿綿若存用之不
勤從無入有使之自住採藥法含津握固以
壓心之真氣不散也凡入室須閉户孤幽靜
館以遠雞犬女子一切厭觸之物微開小竅
使眀辨物勿令風日透氣左右有聲當潜心
息慮事累俱遣内外凝寂不以一物介其意
蓋以陽神初聚真氣方凝看待如嬰兒尚未
及半日夕焚香默祝天隱於山林功行將半
者地仙跪拜稽首默祝天寄於海隅洞府與
天下立大功與黎首除大害潜迹者天仙跪
拜稽首三禮既畢靜坐忘機以行此法仍須
前法節節見驗若以便爲此道但恐徒勞終
不見成止於隂魄出殻而爲鬼仙
道要曰凡行此法不限年月日隨月一依前
法以至見驗方止其氣自見須是謹節不倦
棄絶外事止於室中用志測其時候用二箇
純陽小子或結交門生交翻反覆供過千日
可了一氣一以奪十一百日可見功五百日
氣全可行内觀炁後聚陽神以入天神煉之
而合道入聖超凡煉氣之驗但覺身體極暢
常仰升騰丹光透骨異香滿室次以靜中外
觀紫霞滿目頂中下視金光罩體之可怪證
驗不可備紀
　　　内觀第九
金誥曰大道本乎無體寓於氣也其大無外
無物可容大道本乎無用運於物也其深莫
測無理可究以體言道道之始有内外之辨
以用言道道之始有觀見之基觀乎内而不
觀乎外外無不究而内得明觀乎神而不觀
乎形形無不備而神得見矣
真原曰以一心觀萬物萬物不謂之有餘以
萬物撓一氣一氣不謂之不足一氣歸諸心
心不可爲物之所奪一心運一氣氣不可爲
法之所役心源清徹一照萬破亦不知有物
也氣戰剛强萬感一息亦不知有法也物物
無物以還本來之象法法無法乃全自得之
真矣
比喻曰以象生形以形立名有名則推其數
有數則得其理比者之論蓋高上虚無無物
可喻所可比者如人之修煉節序無差成就
有次沖和之氣凝而不散至虚真性恬淡無
爲神合乎道歸於自然當此之際以無心爲
心如何謂之應物以無物爲物如何謂之用
法真樂熙熙不知己之有身漸入無爲之道
以入希夷之域斯爲入聖超凡之客
真訣曰此法合道有如常說存想之理又如
禪僧入定之時當擇福地置室跪禮焚香正
坐盤膝散髮披衣握固存神㝠心閉目午時
前微以升身起火煉氣午後微以斂身聚火
燒丹不拘晝夜神清氣和自然喜坐坐中或
聞聲莫聽見境勿認物境自散若認物境轉
加魔軍不退急急前以身微斂斂而伸腰後
以胷微偃偃不伸腰少待前後火起高升其
身勿動名曰焚身火起魔軍自散於軀外隂
邪不入於殻中如此三兩次已當想遍天地
之間皆是炎炎之火畢清凉了無一物但見
車馬歌舞軒蓋綺羅富貴繁華人物歡娱成
隊成行五色雲升如登天界及到彼中又見
樓臺聳翠院宇徘徊珠珍金玉滿地不收花
果池亭莫知其數須臾異香四起妓樂之音
嘈嘈雜雜賔朋滿坐水陸俱陳且笑且語共
賀太平珍玩之物互相獻受當此之際雖然
不是隂鬼魔軍亦不得認爲好事蓋修真之
人棄絶外事甘受寂寞或潜迹江湖之地或
遁身隱僻之隅絶念忘情舉動自戒久受劬
勞而歷瀟灑一旦功成法立遍見如此繁華
又不謂是隂魔將謂實到天宫殊不知脫凡
胎在頂中自己天宫之内因而貪戀認爲實
境不用超脫之法止於身中陽神不出而胎
仙不化乃曰出昏衢之上爲陸地神仙而可
長生不死而已不能脫質升仙而歸三島以
作人仙子也當此可惜學人自當慮超脫雖
難不可不行也
道要曰不無盡法已滅省故也
　　　超脫第十
金誥曰道本無也以言有者非道也道本虛
也以言實者非道也既爲無體則問應俱不
能矣既爲無相則視聽俱不能矣以玄微爲
道玄微亦不離問荅之累以希夷爲道亦未
免爲視聽之累希夷玄微尚未爲道則道亦
不知其所以然也
玉書曰其來有始而不知大道之始何也其
去有盡而不知大道之終何也高高之上雖
有上不知大道之上無有窮也深深之下雖
有下不知大道之下無有極也杳㝠莫測名
曰道隨物所得而列等殊無爲之道莫能窮
究也
真訣曰超者是超出凡軀而入聖品脫者是
脫去俗胎而爲仙子是其神入氣胎氣全真
訣須是前功節節見驗正當方居清靜之室
以入希夷之境内觀認陽神次起火降魔焚
身聚氣真氣升在天官殻中清凈了無一物
當擇幽居一依内觀三禮既畢平身不須高
升正坐不須斂伸閉目㝠心靜極朝元之後
身軀如在空中神氣飄然難爲制御默然内
觀明朗不昧山川秀麗樓閣依稀紫氣紅光
紛紜爲陣祥鸞綵鳳音語如簧異景繁華可
謂壺中真趣而洞天别景逍遥自在㝠然不
知有塵世之累是真空之際其氣自轉不須
用法依時若見青氣出東方笙簧嘹喨旌節
車馬左右前後不知多少須臾南方赤氣出
西方白氣出北方黑氣出中央黄氣出五氣
結聚而爲綵雲樂聲嘈雜喜氣熙熙金童玉
女扶擁自身或跨火龍或乘玄鶴或跨綵鸞
或騎猛虎升騰空中自下而上所遇之處樓
臺觀宇不能盡陳神祇官吏不可備說又到
一處女樂萬行官僚班列如人間帝王之儀
聖賢畢至當此之時見之傍若無人乘駕上
升以至一門兵衛嚴肅而不可犯左右前後
官僚女樂留戀不已終是過門不得軒蓋覆
面自上而下復入舊居之地如此上下不厭
其數是調出殻之法也積日純熟一升而到
天宫一降而還舊處上下絶無礙滯乃自下
而上如登七級寳塔或如上三層紅樓始也
一級而一級七級上盡以至頂中輒不得下
視神驚而戀軀不出既至七級之上則閉目
便好跳如寐如寤身外有身形若嬰兒肌膚
鮮潔神采瑩然回觀故軀亦不見有所見之
者乃如糞堆又如枯木憎愧萬端輒不可頓
棄而遠遊蓋其神出未熟聖氣結而未成須
是再入本軀往來出入純熟一任遨遊始乎
一步二步次二里三里積日純熟乃如壯士
展臂可千里萬里而形神壯大勇氣堅固然
後寄凡骸於名山大川之中從往來應世之
外不與俗類寺倫是此而或行滿而受天書
驂鸞乘鳳跨虎騎龍自東自西以入紫府先
見太微真君次居下島欲要升洞天當傳道
積行於人間受天書而升洞天以爲天仙凡
行此法古今少有成者蓋以功不備而欲行
之速便爲此道或乃功驗未證止事靜坐欲
求超脫或乃隂靈不散出而爲鬼仙人不見
形往來去住終無所歸止於投胎就舍而奪
人軀殻復得爲人仙或出入不熟往來無法
一去一來無由再入本軀神魂不知所在乃
釋子坐化道流之尸解也故行此道乃在前
功見驗正當仍是擇地築室以遠一切腥穢
之物臭惡之氣往來之聲女子之色不止於
觸其真氣而神亦厭之既出而復入入而不
出則形神俱妙與天地齊年而浩劫不死既
入而復出出而不入如蟬脫蛻遷神入聖是
以超凡脫俗以爲真人仙子而在風塵之外
寄居三島之洲者也
已上超凡入聖之訣
　右大乘三門係天仙

秘傳正陽真人靈寳畢法卷下













