#+TITLE: 宋徽宗道德真經解義--章安
#+DATE: 2018-05-12 10:21:50
#+SOURCE: github.com/kanripo/KR5c0064 master 3570240d                
宋徽宗道德眞經解義序良一
臣聞道非言無以致顯言非經無以載道道
之不行也以經之不傳經之不通也以㫖之
不明周季道降德衰諸子嗣興私其異端自
名一家其巧辭渺論漫不足以索理迭爲簧
鼓流於虚僞浮石沈木肆爲邪說喪其性命
之眞而陷溺梏亡不能求復老氏著言五千
明道德之常將以絶學返樸復乎無爲而鎭
以清淨此載道之經也然辭簡㫖奥窮之益
遠測之益深非夫神解蓋不得以議其略此
經之所以難傳也
主上生知之學天縱神聖微言奥義非苟知
之實允蹈之發於宸藻著爲成書雖相去老
氏於千載寥寥之後言若符契眞常妙本坦
然明白此經之所以傳㫖之所以明道之所
以行也臣實非常之遇謹齋心滌慮凝神致
一恭讀
聖製精思索至臣之蔽蒙豁爾抉發恍若有
得輒不自已妄意管見仰稽
睿訓演爲義解離爲十卷井蛙甚下識固不
達於雲天瑩爝至微明實難增於日月然道化
廣被雖一介之微得以形容天地造物之妙
亦足以彰
聖治元功道被極致也萬有一遇采擇之幸
抑亦使天下萬世知太平盛際不以人微廢
言見經之所以傳道之所以行豈不韙歟臣
章安謹序













宋徽宗道德眞經解義卷之一
　　　登仕郎臣章安撰義
　道經
　御注曰道者人之所共由德者心之所自
　得道者亘萬世而無弊德者充一性之常
　存老君當周之末道降而德衰故著書九
　九篇以明道德之常而謂之經其辭簡其
　㫖遠學者當默識而深造之
　臣義曰太初有無無有無名命之曰道有
　一未形物得以生命之曰德道本無名謂
　之道者即人之所共由者而爲言也德本
　自得謂之德者即有心所同得者而爲言
　也惟道無垠虚湛常存惟道無體微元常
　眞絶於有無之域泯於彼是之居在體爲
　體在用爲用天地雖大未離乎内秋毫雖
　末待之成體萬物終始出入未始不由於
　此故謂之道即其自心同然皆得審乎無
　假而不與物化淵乎其居而不與物遷未
　嘗蔽虧未嘗乗馳心全乎天而無得喪之
　累故謂之德道無體也無體則不涉於變
　故亘萬世而無弊德在我也在我則無待
　於外故充一性而常存周衰文弊天下奔
　馳於末流多駢於聰明淫僻於仁義素樸
　日鑿而不能朝徹見獨留連乎榮辱之境
　盪摩乎好惡之場至於以人滅天以故滅
　命何道德之云故老君著書九九篇絶學
　返樸復乎道紀深根固柢㝠於泰初以道
　名之常論天地萬物之始母以有無之常
　觀至變至精之徼妙復命以體神知和以
　守氣道常而復乎無名德常而至乎歸樸
　皆所以明道德之常也有常而不變故謂
　之經緯則錯綜往來故謂之變經有一定
　之體常而可乆之義也言意曰辭指意曰
　㫖惟載道之言故簡而當寓道之㫖故遠
　而明道固不可以言傳也道固不可以㫖
　喻也求夫言迹之間固非所以得道然捨
　夫言迹則道又不可得而形容惟㝠於道
　者契會於言意之表合乎元一而復乎眞
　常故曰默識而深造之噫道非有心者所
　能遠亦非無心者所能近默識深造是謂
　玄同
　　　道可道章第一
道可道非常道名可名非常名
　御注曰無始曰道不可言言而非也又曰
　道不當名可道可名如事物焉如四時焉
　當可而應代廢代興非眞常也常道常名
　自本自根未有天地自古以固存伏羲氏
　得之以襲氣母西王母得之坐乎少廣莫
　知其始莫知其終
　臣義曰道至虚也寓天下之群實而不見
　其畛畦故無體之可言道至靜也對天下
　之群動而不涉於緒使故無方之可名道
　不可言也托於言聲之間皆道之糟粕爾
　道不可名也寓於形器之域皆道之筌蹄
　爾可道可名屬於諸有如事物焉廢興新
　故之不停如四時焉旋復代謝之不一應
　理適變各可其可豈眞常耶眞常妙本先
　天地而不弊後天地而不窮玄㝠自契豈
　容聲哉伏羲得之以襲氣母可謂旣知其
　子復守其母所以會道之體也其常道歟
　西王母得之坐乎少廣可謂旣得其母以
　知其子所以契道之用也其常名歟常道
　常名自本自根未有天地自古以固存又
　安得以新故始終議其將故曰莫知其終
　也
無名天地之始有名萬物之母
　御注曰道常無名天地亦待是而後生莊
　子所謂生天生地是也未有天地孰能名
　之故無名爲天地之始有天地然後萬物
　生焉故有名爲萬物之母
　臣義曰泰初有無無有無名故無名者氣
　之始也天地得我以生者也故爲天地之
　始有一而有名一生二二生三三生萬物
　故有名者數之起也萬物得我以成者也
　故爲萬物之母以其氣始謂之始以其生
　生謂之母
常無欲以觀其妙常有欲以觀其徼
　御注曰莊子曰建之以常無有不立一物
　兹謂常無不廢一物兹謂常有常無在理
　其上不皦天下之至精也故觀其妙常有
　在事其下不昧天下之至變也故觀其徼
　有無二境徼妙寓焉大智并觀乃無不可
　恍惚之中有象與物小智自私蔽於一曲
　棄有著空徇末忘本道術於是爲天下裂
　臣義曰在有而無謂之常無非空絶之無
　見無於有爾而物物皆空故曰不立一物
　乃眞常之無也即無而有謂之常有非物
　色之有也見有於無爾而物物具在故曰
　不廢一物乃眞常之有也常無㝠於一致
　之理藏天下之至精貫通是非混一今古
　常無而不墮於無故可以觀妙常有應於
　方來之事對天下之至變時物終始形器
　變化錯出無窮紛然不一常有而不滯於
　有故可以觀徼即有無之境有徼妙之觀
　然徼妙豈即夫有無所能盡觀也哉亦曰
　即其常無常有欲以觀爾大智達觀有無
　本末泯於忘言之域是謂要妙
此兩者同出而異名同謂之玄
　御注曰道本無相孰爲徼妙物我同根是
　非一氣故同謂之玄世之惑者舍妄求眞
　去眞益遠殊不知有無者特名之異爾
　臣義曰道以常無爲體以妙有爲用窅爾
　無相孰觀徼妙物我復乎造化之原是非
　混於沖虚之氣離形去智有無都泯故同
　謂之玄在無而有在有而無所謂兩者同
　也有無相生而有無之辨著此出而異名
　也玄之爲色赤且黑於其方曰朔曰北之
　類皆合兩者故也通夫有無而同於一乃
　可以語道
玄之又玄衆妙之門
　御注曰素問曰玄生神易曰神也者妙萬
　物而爲言者也妙而小之謂玄玄者天之
　色色之所色者彰矣而色色者未嘗顯玄
　之又玄所謂色色者也玄妙之理萬物具
　有天之所以運地之所以處人之所以靈
　百物之所以昌皆妙也而皆出於玄故曰
　衆妙之門孔子作易至說卦然後言妙而
　老氏以此首篇聖人之言相爲終始
　臣義曰天肇一於北玄之同也地耦二於
　南神之出也神以玄生玄以神妙同夫有
　無混然無間所謂玄也玄之又玄玄亦至
　矣神由是岀靈由是著妙萬物而無方此
　天地所以神明聖人所以無爲而爲而人
　之靈物之昌皆盡其妙而妙皆出於玄故
　曰衆妙之門孔子作易托象數以示神故
　至說卦然後言妙老子同有無以示玄故
　以首篇言之神生於玄而玄爲衆妙之所
　自出故終始之序如此
　　　天下皆知章第二
天下皆知美之爲美斯惡已皆知善之爲善
斯不善已
　御注曰道無異相孰爲美惡性本一致孰
　爲善否有美也惡爲之對故曰天下皆知
　美之爲美斯惡已有善也不善爲之對故
　曰皆知善之爲善斯不善已世之所美者
　爲神奇所惡者爲臭腐神奇復化爲臭腐
　臭腐復化爲神奇則美與惡奚辨昔之所
　是今或非之今之所棄後或用之則善與
　不善奚擇聖人體眞無而常有即妙用而
　常無美惡善否蓋將簡之而弗得尚何惡
　與不善之能累哉
　臣義曰道本無物孰有異相涉乎美惡有
　相之異性本玄同孰有二致麗乎善不其
　致不一古人復乎道初㝠於天性適然自
　得而各安其所得莫然自爲而各宜其所
　爲何以知爲也純澆樸散離道而嚮於物
　去性而從於心知之以心而取舍以情不
　信性命而蕩於私欲故美惡善否代爲之
　對何有已耶物之神竒臭腐系夫世之美
　惡爾迭徙於化適可者貴則美惡果何辨
　哉理之是非用舍系夫世之善否爾縁幾
　之會應時爲當則善不善果何擇哉且情
　見在人其知不同各徇其私而相爲彼我
　則美之與惡善之與不善其環無窮矣聖
　人物我玄同有無俱泯離對疑獨不容聲
　矣季咸若神而壺子不得而相則美惡善
　不善何所能累玄珠之遺而使知索之不
　得則何復事知
故有無之相生難易之相成長短之相形高
下之相傾音聲之相和前後之相隨
　御注曰太易未判萬象同體兩儀旣生物
　物爲對此六對者群變所交百慮所生殊
　塗所起世之人所以陷溺而不能自出者
　也無動而生有有復歸無故曰有無之相
　生有渉險之難則知行地之易故曰難易
　之相成長短之相形若尺寸是也高下之
　相傾若山澤是也聲舉而響應故曰音聲
　之相和形動而影從故曰前後之相隨陰
　陽之運四時之行萬物之理俄造而有倏
　化而無其難也若有爲以經世其易也若
　無爲而適己性長非所斷性短非所續天
　之自高地之自下鼓宫而宫動鼓角而角
　應春先而夏從長先而少從對待之境雖
　皆道之所寓而去道遠矣
　臣義曰氣者道之所運物者氣之所化氣
　㝠於無虚而常通其有見也得而像之故
　謂之象闡道乎太易而象帝之所出以無
　授萬物之氣以有成萬物之形氣散乎泰
　始而爲陰陽形離乎泰初而爲天地氣變
　之極形之所化山嶽之止海川之流五材
　之著用群物之名言其理其形其聲其數
　行流散徙出入生死凡涉麗於形器之間
　此六對者更出迭入而不能自止世之人
　認而有之與接爲構以妄爲常相刃而交
　相傷相靡而交相潰薾然疲役而不知所
　歸所以陷溺於轉徙之流而不能自出也
　凡天下之可名者未嘗無偶也有無也難
　易也長短也高下也聲音之相和也前後
　之相隨也皆其理之必然也凡天下之可
　名者莫不皆爾而未始獨立也然則由美
　而有惡由善而有不善固其理也六對之
　境雖皆道之寓而妙用之所托宿然役於
　緒使岀離乎道可謂遠矣又安得以語道
是以聖人處無爲之事行不言之教
　御注曰處無爲之事莊子所謂無爲而用
　天下也行不言之教易所謂以神道設教
　而天下服也爲則有成虧言則有當愆曾
　未免乎累豈聖人所以獨立於萬物之上
　化萬物而物之所不能累歟
　臣義曰事之方來我爲之對不可不爲也
　見於有爲則理有成虧物之適至我爲之
　辨則不可無言也見於有言則理有當愆
　渉於有爲有言之域則孰能忘累聖人獨
　立萬物之上事之所處教之所行而天下
　因得以返常復樸玄同是非不爲美惡善
　不善之辨彼六對者無自而擾故未始有
　言爲之累也萬物作而不辭生而不有爲
　而不恃功成不居可謂無爲而用天下者
　也故曰處無爲之事不尚賢不貴難得之
　貨不見可欲可謂以神道設教而天下服
　也故曰行不言之教
萬物作而不辭生而不有爲而不恃功成不
居夫惟不居是以不去
　御注曰萬物并作隨感而應若鑒對形妍
　醜畢現若谷應聲美惡皆赴無所辭也故
　曰作而不辭自形自化自生自色各極其
　高大而遂其性孰有之哉故曰生而不有
　𩐎萬物而不爲戾澤及萬世而不爲仁覆
　載天地雕刻衆形而不爲巧故曰爲而不
　恃四時之運功成者去天之道也聖人體
　之故功蓋天下而似不自己認而有之亦
　已惑矣故曰功成不居有居則有去古今
　是也在己無居物莫能遷適來時也適去
　順也何加損焉故曰夫惟不居是以不去
　臣義曰聖人迫而後動不得已而後起故
　不從事於務物來則應應而不窮而係累
　於當時不留情乎旣往因時乗理惟變所
　適如天運寒暑付之自然而心無積想方
　萬物之并作也作其自作夫復何辭隨感
　而應何容心哉若鑑對形不將不迎應而
　不藏若谷應聲不揚不抑洪纖不遺故曰
　萬物作而不辭一氣之所運大巧之所範
　其生岀有次其終始有序動靜語默勞乎
　天機之所役精神心術萌乎氣機之所作
　天與之形散於萬殊其化不同其生不一
　其體之别其色之異各極其量而遂其自
　然且莫知其所以然也認而有之孰能生
　生故曰生而不有無爲而爲雖爲而我何
　恃也功成於天雖成而我何居也有我則
　有居在己無居則物莫能遷有居則轉徙
　不常矣故曰爲而不恃功成不居居而有
　之天下所不與也不居而有天下所不去
　也故曰夫惟不居是以不去
　　　不尚賢章第三
不尚賢使民不爭不貴難得之貨使民不爲
盜
　御注曰尚賢則多知至於天下大駭儒墨
　畢起貴貨則多欲至於正晝爲盜日中穴
　阫不尚賢則民各定其性命之分而無所
　夸跂故曰不爭不貴貨則民各安其性命
　之情而無所覬覦故曰不爲盜莊子曰削
　曾史之行鉗楊墨之口而天下之德始玄
　同矣旅獒曰不貴異物賤用物民乃足
　臣義曰聖人之在宥天下也舉滅其賊心
　而進其獨志故性正而不流情防而不馳
　安於性而將與道同復制乎情而將與天
　同理故皥然歸於自得之場熙然樂於無
　事之域三代之後道不足以勝欲靜不足
　以制動摩利害於榮辱之途逐夸靡於形
　體之外故君子泥道執有矜攬賢行而慕
　尚忘己小人背道返馳賈售貴貨而徇逐
　失身彼以賢尚而鄙我之不己若我以彼
　勝而忿己之不我勝此所以起爭也彼以
　貨貴勝我也所無我以彼矜而嫉彼之所
　有此所以起盜也故名者爭之端利者盜
　之起嚮於名者失於徇外耽於利者喪於
　逐末故不尚賢則民無夸跂不貴貨則民
　無覬覦夸跂之心忘則何爭之有覬覦之
　望息何盜之有削曾史之行鉗楊墨之口
　則言行不立是非俱泯而德性同於初故
　曰不尚賢使民不爭不貴異物則民不失
　常不賤用物則民不背本故民乃足民足
　則不爲盜故曰不貴難得之貨使民不爲
　盜
不見可欲使心不亂
　御注曰人之有欲决性命之情以爭之而
　攘奪誕謾無所不至伯夷見名之可欲餓
　於首陽之下盜跖見利之可欲暴於東陵
　之上其熱焦火其寒凝冰故其心則憒亂
　僨驕而不可係道至於聖人者不就利不
　違害不樂壽不哀夭不榮通不醜窮則孰
　爲可欲欲慮不萌吾心湛然有感斯應止
　而無所礙動而無所逐也孰能亂之孔子
　四十而不惑孟子曰我四十不動心
　臣義曰靜而不變返㝠於一德同乎泰初
　神凝於太虚氣葆乎沖和視物之在天下
　者曾不足以揺吾之天宇其心休休焉彼
　昧者五綦交戰而好惡之私蕩其情六鑿
　相攘而取捨之情流於僞目之妄見意之
　妄欲日鬬其心於接構之間故心爲之憒
　而天理去矣伯夷盜跖卒死餓暴者見名
　利之可欲爾焦火之熱凝冰之寒蘄嚮得
　失憒亂若此奪於可欲爾孔子之不惑孟
　子之不動心知其無可欲故不惑不動何
　亂之有
是以聖人之治也虚其心實其腹弱其志强
其骨常使民無知無欲
　御注曰谷以虚故應鑒以虚故照管籥以
　虚故受耳以虚故能聽目以虚故能視鼻
　以虚故能嗅有實其中則有礙於此聖人
　不得已而臨蒞天下一視而同仁篤近而
　舉遠因其固然付之自爾何容心焉堯之
　舉舜而用鯀幾是矣心虚則公聽并觀而
　無好惡之情腹實則贍足平泰而無貪求
　之志豈賢之可尚貨之足貴哉聖人爲腹
　不爲目腹無擇而容故也志者心之所之
　骨者體之所立志强則或殉名而不意或
　逐貨而無厭或伐其功或矜其能去道益
　遠骨弱則行流散徙與物相刃相靡胥淪
　溺而不反聖人之志每自下也而人高之
　每自後也而人先之知其雄守其雌知其
　榮守其辱是之謂弱其志正以止之萬物
　莫能遷固以執之萬變莫能傾不壞之相
　若廣成子者千二百歲而形未嘗衰是之
　謂强骨莊子曰同乎無知其德不離同乎
　無欲是謂素樸而民性得矣聖人之治務
　使民得其性而已多知以殘性命之分多
　欲以汨性命之情名曰治之而亂孰甚矣
　故常使民無知無欲
　臣義曰道藏於無故虚者道之舍也物累
　於有故實者物之積也人開其天物竇其
　欲有形者形爲物役有心者心爲形使私
　欲勝於内事物奪於外陰陽爲之并毗天
　和爲之交喪所謂靈臺太虚之室蓋已柴
　塞乎其中則事物之來將以通其故而應
　其感豈不大謬谷以虚故應其聲於無方
　鑑以虚故照其形於無窮管籥以虚故能
　受虚之氣况心之爲物攝五官以爲主統
　萬善以爲宗適感而應應而不藏要在於
　虚惟虚也復乎無物合乎無始謂之抱樸
　抱此者也謂之守一守此者也顔子進於
　是矣齊心以致一致一以集虚入游其樊
　至於未始有回則能盡其性而愛惡無留
　情矣因其固然付之自爾心虚故也㝠是
　非一好惡塵累忘而心虚矣舉舜用鯀堯
　何容心焉以虚應之爾何好惡之累腹之
　爲物容而無擇受而不盈氣之所往物之
　所化俱復於此出入終始無有紀極未始
　或足也困於不足則不能無求求也不已
　則殆故腹要乎實實則贍足於己而外無
　所待貪求之念絶而平泰之福至復何利
　欲之念哉好惡之累亡豈賢之跂尚也利
　欲之念滅豈貨之足貴也心有所之謂之
　志志之强也其嚮無方則勞於營爲弊精
　神役思慮徇名逐貨伐功矜能何有已也
　故志要乎弱則離動而之靜自有而適無
　守雌以復乎無爲守辱以安於至分自下
　而不爲高自後而不爲先求復於道是謂
　弱志體之所立在乎骨骨之弱也失己於
　物隨變流徙視彼出入爲之行藏縁彼好
　惡爲之用捨與物刃靡而不知其非與物
　淪溺而不知其返不能自立一至於此故
　骨要乎强强則特立而有常獨立而有造
　全天之守而不遷於物完天之固而不喪
　於人其動不殆其行也健其强不息日進
　於道是謂强骨聖人之治心虚而無所分
　腹實而無所求志弱而不營於外骨强而
　不遷於物此所以使民無知而不累於名
　無欲而不累於利全其逍遥游而於自得
　之場所以返素樸也有知則心爲物役故
　多知所以殘於性命之分有欲則情爲物
　遷故多欲所以汨性命之情知復乎無知
　而無以知爲欲復乎無欲而不見可欲要
　在乎有常故曰常使民無知無欲
使夫知者不敢爲也
　御注曰辯者不敢騁其辭勇者不敢奮其
　忮能者不敢矜其材智者不敢施其察作
　聰明矜機巧滋法令以蓋其衆聖人皆禁
　而止之此所謂使夫知者不敢爲也九官
　咸事俊乂在服豈以知爲鑿也行君之命
　致之民而已
　臣義曰聖人之治處無爲之事行不言之
　教上以道在宥天下下以道化成於上民
　之多知而復乎無知民之多欲而復乎無
　欲至治之極復乎太古可謂至矣雖有知
　者其辭辯其勇忮材之能察之智將安所
　施自謂曰知何敢爲也爲之則敗抑何所
　容故曰不敢爲
爲無爲則無不治矣
　御注曰聖人之治豈棄人絶物而恝然自
　立于無事之地哉爲出于無爲而已萬物
　之變在形而下聖人體道立乎萬物之上
　總其成理而治之物有作也順之以觀其
　復物有生也因之以致其成豈有不治者
　哉故上治則日月星辰得其序下治則鳥
　獸草木遂其性
　臣義曰聖人游人間世應帝王而立乎事
　物之上其化民成俗將以復性返樸其能
　恝然無爲也哉其爲也出於無爲非無爲
　也輔萬物之自然生其所自生成其所自
　成曲全乎天而無夭閼梏亡之患則無不
　治矣日月星辰得其序上治也鳥獸草木
　遂其性下治也上下之治如此而民至於
　無知無欲而知者有不敢爲治之至也如
　此
　　　道沖章第四
道沖而用之或不盈
　御注曰道有情有信故有用無爲無形故
　不盈經曰萬物負陰而抱陽沖氣以爲和
　萬物之理偏乎陽則强或失之過偏乎陰
　則弱或失之不及無過不及是謂沖氣沖
　者中也是謂太和高者抑之下者舉之有
　餘者取之不足者與之道之用無適而不
　得其中也注焉而不滿酌焉而不竭旣以
　爲人己愈有旣以與人己愈多道之體猶
　如太虚包裹六極何盈之有
　臣義曰道藏於太易之先以氣則未見以
　形則未判以質則未分孰爲體哉體且無
　矣孰爲用哉道樞一運天機已張陰陽以
　氣而妙於無萬物以形而顯於有其終始
　出入莫不有用而莫知其所以然而然是
　道之用也充塞無外而其應無方贍足萬
　物而不弊於有是道之不盈也有情有信
　未離乎心也謂之用蓋有使之者矣道以
　無心爲心即彼情信在用爲用故曰道用
　無爲無形不墮諸有也謂之不盈蓋不麗
　於器矣道以妙有爲有即彼形爲在體爲
　體故爲不盈氣散乎泰始而分陰分陽故
　氣者道之所運物者氣之所化墮於數者
　不能逃乎陰陽之機囿於形者不能出乎
　陰陽之造故陰陽爲萬物之負抱而未始
　或離也毗於陽則失於太過而爲强毗於
　陰則失於不及而爲弱强而用之其剛必
　折弱而用之其柔必殆沖者道之見於氣
　也其氣均以和爲沖交通而成和絪緼而
　爲一剛柔之用無過不及往來之變無相
　乖謬兩者渾一適乎太和無所往而不適
　乎中沖之用也沖而用之猶彼太虚充滿
　六極包裹天地運量不匱酬酢無已高而
　無上廣不可極淵而無下深不可測其盈
　也何有
淵兮似萬物之宗
　御注曰莊子曰鯢桓之審爲淵止水之審
　爲淵流水之審爲淵淵虚而靜不與物雜
　道之體也惟虚也故群實之所歸惟靜也
　故群動之所屬是萬物之所係一化之所
　待也故曰似萬物之宗然道本無係物自
　宗道故似之而已
　臣義曰淵者靜一而流復虚一而體深其
　復也不與物雜其深也不爲物測游於物
　初同乎太虚道之體也萬物本乎道之所
　生故道爲萬物之本宗矣群有之實歸乎
　至虚群有之動屬乎至靜惟虚與靜所以
　管攝萬有而大化之所以神也萬物宗於
　道未始爲之宗物自宗之爾故曰似
挫其鋭解其紛和其光同其塵
　御注曰鋭則傷紛則雜挫其鋭則不爭解
　其紛則不亂和其光莊子所謂光矣而不
　耀也同其塵莊子所謂與物委蛇而同其
　波也内誠不解形諜成光而舍者與之避
　席豈和其光之謂歟飾智以驚愚修身以
　明污昭昭乎若揭日月而行豈同其塵之
　謂歟聖人挫其鋭則處物不傷物物莫之
　能傷也解其紛則不謀烏用智不斲烏用
　膠萬物無足以撓其心者若是則無泰色
　無驕氣和而不流大同於物以通天下之
　志無入而不自得也
　臣義曰鋭者物之利紛者事之交其鋭不
　挫則其利也傷其紛不解則其交也雜傷
　則爭雜則亂故挫其鋭則渾然而全於天
　解其紛則凝然而觀其復形諜成光修身
　明污未能忘我也立我爲累去道遠矣光
　矣而不耀則其光也和於物而不乖與物
　委蛇而同其波則其塵也同於物而不異
　至於此則情繫都忘物我玄同彼是不立
　無入而不自得也
湛兮似或存
　御注曰心若死灰而身若槁木之枝泰定
　之中天光自照惛然若亡而存油然不形
　而神此其道歟
　臣義曰閟道奥而弗示杜德機而不發復
　乎無爲游乎物初心若死灰身若槁木而
　體同太虚湛然凝一窈㝠恍惚而物或有
　焉此温伯雪子得於目擊之間也若亡而
　存不形而神大聖神解不容聲矣學道學
　此者也傳道傳此者也
吾不知誰之子象帝之先
　御注曰象者物之始見帝者神之應物物
　生而後有象帝出而後妙物象帝者群物
　之始而道實先之莊子所謂神鬼神帝生
　天生地是也視之不見聽之不聞摶之不
　得有乎出而莫見其門孰知之者故曰吾
　不知誰之子象帝之先
　臣義曰自無而適有者皆麗乎物故萬物
　本乎道之所生自有而適無者皆復乎道
　故道爲萬物之祖道本乎無何所自生故
　曰不知誰之子物屬諸有由道以生故曰
　象帝之先物見於像曰象則象者生物之
　始也神之應物曰帝則帝者應物之始也
　象與帝群物之所始而皆本乎道之所自
　出故曰象帝之先



宋徽宗道德眞經解義卷之一





宋徽宗道德眞經解義卷之二良二
　　　　登仩郎臣章安撰義
　道經
　　天地章第五
天地不仁以萬物爲芻狗聖人不仁以百姓
爲芻狗
　御注曰恩生於害害生於恩以仁爲恩害
　則隨至天地之於萬物聖人之於百姓輔
　其自然無愛利之心焉仁無得而名之束
　芻爲狗祭祀所用適則用之過則棄之彼
　萬物之自生百姓之自治曾何容心焉
　臣義曰大仁不仁非不仁也以仁爲恩仁
　亦淺矣害之隨至仁可爲乎大道之世適
　然皆生同焉皆得何以仁爲天地無愛於
　物而物當其分而同於自得聖人無愛於
　百姓而百姓自適而相忘於無情此天地
　聖人所以視萬物百姓爲芻狗也天地之
　於物聖人之於民非無心也非有心也生
　其所自生治其所自治應時而用其用也
　不藏已事而廢其廢也不留何容心哉皆
　所以輔自然爾
天地之間其猶橐籥乎
　御注曰橐籥虚而能受受而能應故應而
　不窮有實其中則觸處皆礙在道爲一偏
　在物爲一曲
　臣義曰天地之間一氣之運闔闢變化出
　入動靜不見新故無有終始其猶橐籥乎
　橐籥之爲物以虚而受其受也不辭以虚
　而應其應也不窮有實其中其用也廢天
　地之鼓萬物豈有心哉萬物自動於至虚
　而天地聽其自爾聖人之於百姓是以應
　其適然而無係累故比夫橐籥
虚而不屈動而愈出
　御注曰虚己以游世則泛應而曲當故曰
　虚而不屈迫而後動則運量而不匱故曰
　動而愈岀聖人出應帝王而無言爲之累
　者此也
　臣義曰氣寓於橐籥以鼓萬物者橐籥以
　虚能受能應故也其靜也虚氣復於無而
　未始或屈其動也虚氣應於有而未始或
　窮聖人虚己泛應曲當於物而其道不屈
　動化應時運量不匱而其道愈出安有言
　爲之累
多言數窮不如守中
　御注曰籥虚以待氣氣至則鳴不至則止
　聖人之言似之辯者之囿言多而未免夫
　累不如守中之愈也愼汝内閉汝外收視
　反聽復以見天地之心焉此之謂守中
　臣義曰聖人本乎無言迫不得已而有言
　其言也縁時適可應彼而已猶籥之虚爲
　氣所鳴爾應理而言其言不窮辨者之言
　是非交擊言之雖多其窮也數惟善惡兩
　忘是非不立則虚而無係無係則不偏不
　偏則得中中而能守曠然忘懷而復乎天
　一天地之心於此可見
　　　谷神章第六
谷神不死
　御注曰有形則有盛衰有數則有成壞形
　數具而生死分物之理也谷應群動而常
　虚神妙萬物而常寂眞常之中與道爲一
　不麗於形不墮於數生生而不窮如日月
　焉終古不息如維斗焉終古不忒故云不
　死
　臣義曰囿於陰陽者其盛衰有形役於變
　化者其成壞有數涉形與數其生也孰固
　谷以常虚而應群動之感神以常寂而妙
　萬物之上常虚則不累於形常寂則不滯
　於數谷之虚神之妙㝠於一致與道同體
　生生不窮其應無已其化不測其猶日月
　維斗皆終古而未始或息或忒故曰不死
　不死者以其無所自生故不死也神亦至
　矣必曰谷神者氣㝠於虚神潜於氣神之
　應也如響能容能應能虚能盈無有終已
　故以谷言
是謂玄牝
　御注曰萬物受命於無而成形於有谷之
　用無相神之體無方萬物所受命也玄者
　天之色牝者地之類萬物所以成形也谷
　神以况至道之常玄牝以明造物之妙
　臣義曰谷神以無受萬物之命天地以有
　賦萬物之形不曰天地而曰玄牝者以天
　地之色類言也色類本乎氣故玄牝者氣
　之所以生物也有母養萬物生生之理是
　造物之妙也
玄牝之門是謂天地根
　御注曰莊子曰萬物有乎生而莫見其根
　有乎出而莫見其門而見之者必聖人已
　故於此明言玄牝之門是謂天地根天地
　者萬物之上下也物與天地本無先後明
　大道之序則有天地然後有萬物然天地
　之所從出者玄牝是已彼先天地生者孰
　得而見之
　臣義曰玄牝者生物之本體屬乎陰陽萬
　物之母也門有闔闢之義根有生出之理
　玄牝之氣闢而爲陽麗乎陽者之所生也
　闔而爲陰麗乎陰者之所出也天地以陰
　陽形之大者言之也天地萬物由此門出
　莫得而見故曰玄牝之門
綿綿若存用之不勤
　御注曰自本自根自古以固存不知其盡
　也夫是之謂綿綿若存茫然天造任一氣
　之自運倏爾地化委衆形之自殖乾以易
　知坤以簡能非力致也何勤之有
　臣義曰萬物資氣以生資神以靈故氣爲
　神母神爲氣子氣固則神全氣汨則神亂
　氣喪則神去綿綿者引而不絶續而不已
　先天地而有後天地而無窮恍惚窈㝠而
　或有在故謂之若存茫然天造任其氣之
　自運而莫知其所以然倏爾地化委其形
　之自殖而莫知其所自以無爲用而非智
　力所能爲也故曰用之不勤
　　　天長地乆章第七
天長地乆天地所以能長且乆者以其不自
生故能長生
　御注曰天穹窿而位乎上經爲日月緯爲
　星辰而萬物覆焉地磅礴而位乎下結爲
　山嶽融爲川澤而萬物載焉萬物覆載於
　天地天地無心於萬物故天確然而常運
　地隤然而常處所以能長且乆也天地有
　心於生物則天俄而可度其覆物也淺矣
　地俄而可測其載物也薄矣若是則有待
　也而生焉故能長生
　臣義曰復乎無物孰命其形合乎無始孰
　有其生賦生之初同乎太虚凝爲我形如
　水有冰世之人一受成形遂以形爲我有
　認其有生遂以生爲我固是以形虧而不
　全生離而不抱忽然而逝何異隙駒曾不
　知天地之所以能長且乆者以其不自生
　爾天穹隆而位乎上未始有心於覆物也
　地磅礴而位乎下未始有心於載物也形
　爲天地而不知其所以爲天地功爲覆載
　而不知其所以爲覆載其長且乆未始以
　生爲也無以生爲則生未嘗生雖寓於有
　生而無有生之累故能長生
是以聖人後其身而身先外其身而身存
　御注曰天運乎上地處乎下聖人者位乎
　天地之中達而爲三才者有相通之用辨
　而爲三極者有各立之體交而爲三靈者
　有無不妙之神然則天地之與聖人咸得
　乎道而聖人之所以治其身亦天地而已
　故此章先言天地之不自生而繼之以聖
　人不自有其身也人皆取先己獨取後曰
　受天下之垢是謂後其身後其身則不與
　物爭而天下莫能與之爭故曰後其身而
　身先在塗不爭險易之利冬夏不爭陰陽
　之和外死生遺禍福而神未嘗有所困也
　是謂外其身而身存夫聖人之所以治其
　身者如此况身外之事物乎遭之而不違
　過之而不守體性抱神以游世俗之間形
　將自正物我爲一先天地生而不爲乆長
　於上古而不爲老者此其效歟
　臣義曰立己以先物則物爲我敵而爲物
　之勝而身未始或先有我以存身則身爲
　物喪而爲物之傾而身未始或存此理之
　固然也聖人位乎天地之兩間而成能於
　天地達而爲三才辨而爲三極交而爲三
　靈混然無間咸體乎道其致不異故此章
　言天地之不自生故能長且乆繼言聖人
　後外其身故能先能存也聖人無心於自
　先故後其身而天下莫如我先之至無心
　於自存故外其身而天下莫如我存之固
　我身之先我身之存皆超然無物我之累
　未始有其身者然也
非以其無私耶故能成其私
　御注曰天地之大德曰生聖人之大寳曰
　位道者爲之公天地體道故無私無私故
　長乆聖人體道故無私無私故常存自營
　爲私未有能成其私者也
　臣義曰天地聖人所以無私者無我故也
　私於有我未有能成其私者天地無自生
　之私故能長生聖人無有身之私故能常
　存故曰成其私
　　　上善若水章第八
上善若水
　御注曰易曰一陰一陽之謂道繼之者善
　也莊子曰離道以善善名旣立則道之體
　虧然天一生水離道未遠淵而虚靜而明
　是謂天下之至精故曰上善若水
　臣義曰寂然不動復乎妙常者道也感物
　而應繼道而出者善也復於至道善無所
　立名爲上善道固已離蓋善名立而道體
　虧矣水之爲物生乎天一道之出也水幾
　於道道未遠也出於空無流乎實有出乎
　道者然也淵而虚其深也可以會道靜而
　明其一也可以復道則未遠乎道者然也
　出乎道而未遠乎道故曰上善若水
水善利萬物而不爭處衆人之所惡故幾於
道
　御注曰融爲雨露萬彚以滋凝爲霜雪萬
　寳以成䟽爲江河聚爲沼沚泉深海大以
　汲以藏以裕生殖萬物皆往資焉而不匱
　以利萬物孰善於此善利萬物物蒙其澤
　受其施而常處於柔弱不爭之地納污受
　垢不以自好累其心故於道爲近幾近也
　臣義曰五行之致用也大而水爲之本萬
　物之生殖也博而水資其生施及於物而
　受之者不知其所施物蒙其澤而利之也
　不知其所及處不爭之地而利及萬物不
　知其所以爲善衆流之污群物之垢彼有
　心者之所惡水之納污受垢處衆人之所
　惡而不知其所以爲善惡而不知其善惡
　而不知其惡故於道爲近
居善地
　御注曰行於地中流而不盈
　臣義曰水由地中行性也其流趨下而
　不盈故曰善地如水之善地則得所居矣
心善淵
　御注曰測之而益深窮之而益遠
　臣義曰虚靜而深不可測晦明而遠不可
　窮心如水之善淵如此
與善仁
　御注曰兼愛無私施而無擇
　臣義曰兼愛無私愛之廣也施而無擇施
　之博也廣且博仁至矣與如水之善仁如
　此
言善信
　御注曰避礙而通諸海行險而不失其信
　臣義曰避礙行險旁流萬折行由地中東
　歸於海言如水之善信如此
政善治
　御注曰污者潔之險者夷之順物之理無
　容心焉故無不治
　臣義曰潔污而清夷險而平任理之自爾
　順物之自然水之治也政如水之善治如
　此
事善能
　御注曰因地而爲曲直因器而爲方圓趨
　變無常而常可以爲平無能者若是乎
　臣義曰曲直圓方趨變不一適可而應常
　得其平水之能也事如水之善能如此
動善時
　御注曰陽釋之而泮陰凝之而冰决諸東
　方則東流决諸西方則西流動而不括宜
　其隨時而已
　臣義曰時决則流時塞則止以陽釋以陰
　凝隨時而動動而不括動如水之善時如
　此
夫惟不爭故無尤矣
　御注曰聖人體道則治身惟長乆之存兼
　善則利物處不爭之地莊子曰有而爲其
　易耶易之者皥天不宜夫無爲而寡過者
　易有爲而無患者難旣利而有爲則其於
　無尤也難矣上善利物若水之性雖利物
　而不擇所利不與物爭而物莫能與之爭
　故無尤矣故曰天下莫柔弱於水而攻堅
　强者莫之能先
　臣義曰水兼諸善不有其善故不爲而幾
　於道人有諸善而不有其善故不爭而無
　尤
　　　持而盈之章第九
持而盈之不如其已揣而鋭之不可長保
　御注曰盈則溢矣鋭則剉矣萬物之理盈
　必有虧不知持後以處先執虚以御滿苟
　湛溺滿盈之欲是增傾覆之禍故不如其
　已物之變無窮吾之智有盡前識者道之
　華愚之始也揣物之情而鋭於進取則智
　有時而困可長保乎
　臣義曰善持滿者不盈盈則有傾覆之患
　善揣物者不鋭鋭則有挫折之失不能忘
　有而事於矜持雖一時之盈未至或傾而
　終有覆溢之患不能忘情而工於億度雖
　進鋭屢中未見或失而終有困拙之累持
　盈揣鋭立我故也有我則物爲之敵事物
　之來無已將以我勝殆矣
金玉滿堂莫之能守富貴而驕自遺其咎
　御注曰金玉富貴非性命之理也外物之
　不可恃而有者也寳金玉者累於物累於
　物者能勿失乎故莫之能守富貴而驕則
　害於德害於德者能免於患乎故自遺其
　咎聖人不拘一世之利以爲己私分不以
　王天下以爲己處顯夫豈金玉以爲寳富
　貴之足累乎故至富國財并焉至貴國爵
　并焉其貴無敵其富無倫而道不渝
　臣義曰在外之物無非儻來寄認而有之
　同適於弊金玉富貴在彼者也性命道德
　在我者也忘其在我而逐夫在彼喪其天
　眞流於物假亦妄人爾金玉世所寳也非
　我固有恃而有之自累於物爾物有所累
　能無失乎富貴人所願也非我固有有而
　驕之自害於德爾德有所害能無患乎聖
　人無我累雖王天下而不爲己處顯無物
　累雖拘一世之利而不爲己私分者體道
　故也故其道不渝
功成名遂身退天之道
　御注曰功成者隳名成者虧日中則昃月
　盈則蝕物之理也聖人覩成壞之相因識
　盈虚之有數超然自得不累於物無復驕
　盈之患非知天者孰能與此故曰功成名
　遂身退天之道四時之運功成者去是天
　之道知進而不知退知存而不知亡知得
　而不知喪能勿悔乎伊尹曰臣罔以寵利
　居成功
　臣義曰陰陽迭運寒暑代推有進則有退
　有成則有虧天道付功於物而其用退藏
　自然之道也彼認功名爲己事進而不知
　退雖得持盈之善揣鋭之工能勿悔乎聖
　人見成壞之理識盈虚之數知造化之密
　移明吉凶之倚伏而無功名之累故知進
　退存亡而不失其正得天之道也
　　　載營魄章第十
載營魄
　御注曰魄陰也麗於體而有所止故老氏
　於魄言營魂陽也托於氣而無不之故易
　於魂言游聖人以神御形以魂制魄故神
　常載魂而不載於魄如車之運百物載焉
　如時之行寒暑往焉心有天游六徹相因
　外天地遺萬物而神未嘗有所困也豈復
　滯於魄哉
　臣義曰魂托於氣而神無不之者屬乎陽
　也魄麗於體而營有所止者屬乎陰也神
　載魂則生神從魄則死聖人氣完固而神
　全一出入變化而無形體之或累以陽勝
　陰以魂制魄故神常載魂而不載於魄至
　於外天地遺萬物獨往獨來應化無窮而
　神未始或困者不載於魄爾謂之營蓋有
　托宿止集之意言魄之舍也謂之載蓋有
　乗載運動之意言神之游也故於魂言載
　於魄言營
抱一能無離乎
　御注曰天一生水於物爲精地二生火於
　物爲神精神生於道形本生於精守而勿
　失與神爲一則精與神合而不離以精集
　神以神使形以形存神精全而不虧神用
　而不竭形生而不敝如日月之麗乎天如
　草木之麗乎土未嘗離也竊嘗申之人之
　生也因精集神體像斯具四達并流無所
　不極上際於天下蟠於地化育萬物不可
　爲象其名爲同帝而世之愚者役己於物
　失性於俗無一息之頃内存乎神馳無窮
　之欲外喪其精魂反從魄形反累神而下
　與萬物俱化豈不惑哉聖人則不然載魄
　以通抱一以守體神以靜形將自正其神
　經乎太山而不變處乎淵泉而不濡孰知
　其所始孰知其所終故曰聖人貴精
　臣義曰道生一一者水之生數也精之所
　本故天一之水爲精一生二二者火之生
　數也神之所岀故地二之火爲神一元之
　炁混於太虚氣本無形精因以生精固於
　一神集乃全一精集神而神用不竭以神
　御形而形生不敝故精者生之本一者精
　之數精固而不摇則復乎一一抱而不離
　則精全精全則神全神全則合乎變物而
　上與造化者游其靜也體道其作也契理
　孰究其終始彼汨於多欲與接爲搆喪精
　失靈神敝於形魂載於魄淪於幽陰沉爲
　下愚而天理滅矣惟抱一不離者雖涉萬
　變而神全於一
專氣致柔能如嬰兒乎
　御注曰易曰乾其靜也專揚雄曰和柔足
　以安物靜而不雜之謂專和而不暴之謂
　柔嬰兒居不知所爲行不知所之不藏是
　非美惡故氣專而致柔孟子曰蹶者趣者
　是氣也而反動其心心不足以專氣則氣
　有蹶趨之不正而心至於僨驕而不可係
　聖人虚己以游世心無使氣之强則其靜
　而不雜和而不暴與嬰兒也奚擇故曰能
　如嬰兒乎孟子曰其爲氣也至大至剛以
　直養而無害則充塞乎天地之間老氏之
　專氣則曰致柔何也至剛以行義致柔以
　復性古之道術無乎不在
　臣義曰氣者道之所運物者氣之所化氣
　寓乾坤以岀入而萬物因氣以生死故氣
　爲萬物之元而人尤貴於善養也孟子曰
　蹶者趨者是氣也而反動其心楊雄曰氣
　者所適善惡之馬歟則氣之所養要乎專
　也靜而不變一而不雜則氣得其專豈復
　有蹶趨動心之累善惡失其所適也哉氣
　專則靜一而有常沖和而不暴致柔以全
　眞而體與道俱其與嬰兒等爾彼心火炎
　於中氣馬蹶於外强暴之心勝而醇和之
　德消喜怒并毗於陰陽嗜慾接搆於聲色
　此人所以陷於妄作之凶不自返也
滌除玄覽能無疵乎
　御注曰聖人以此洗心則滌除萬行而不
　有以此退藏於密則玄覽妙理而默識若
　是者體純素而不累過而弗悔當而不自
　得也何疵之有
　臣義曰心復於無則情亡垢盡心融形釋
　故曰滌除萬物而不有㝠會於道則遺人
　離物明徹見獨故曰玄覽妙理而默識滌
　除玄覽則物我玄同何復有疵
愛民治國能無爲乎
　御注曰以仁愛民以智治國施教化修法
　則以善一世其於無爲也難矣聖人利澤
　施於萬世不爲愛人功蓋天下似不自己
　故無爲也用天下而有餘
　臣義曰愛民以仁而仁之施也未離乎有
　心治國以智而智之用也未離乎有知役
　於心智勞於有爲者然也不爲其愛則愛
　周於民不爲其治則治全於國
天門開闔能爲雌乎
　御注曰知其雄守其雌爲天下谿聖人體
　天道之變化卷舒啓閉不違乎時柔剛微
　彰惟其所用然未嘗先人而常隨人未嘗
　勝物而常下物故天下樂推而不厭能爲
　雌於是乎在
　臣義曰天門開闔陽之動也陽動自然故
　以天言之道有岀入故以門言之聖人無
　心於作爲而闔闢變化應而不玄其爲雌
　乎
明白四達能無知乎
　御注曰聰明聖智守之以愚與此同義
　臣義曰旒纊之設收聰明也守之以愚無
　所用知明白四達無以知爲所以爲聰明
　聖知
生之畜之生而不有爲而不恃長而不宰是
謂玄德
　御注曰聖人存神知化與道同體則配神
　明育萬物無不可者生之以遂其性畜之
　以極其養無愛利之心焉故生而不有無
　矜伐之行焉故爲而不恃無刻制之巧焉
　故長而不宰若是者其德深矣遠矣與物
　反矣故曰是謂玄德天道升於北則與物
　辨而玄者天之色也聖人之於天道降而
　爲德非玄不足以名之
　臣義曰聖人自抱一專氣至乎玄覽則在
　我者至矣自無爲爲雌至乎無知則應物
　者至矣在我而忘我在物而忘物與道同
　體於是乎見生其所自生畜其所自畜道
　生萬物孰認而有爲本無爲孰矜而恃其
　長天下也無刻削之巧皆付之自然爾故
　曰不宰夫如是故百姓不知萬物不謝是
　謂玄德
　　　三十輻章第十一
三十輻共一轂當其無有車之用埏埴以爲
器當其無有器之用鑿户牖以爲室當其無
有室之用
　御注曰有無一致利用岀入是謂至神有
　無異相在有爲體在無爲用陰陽之運萬
　物之理也車之用在運器之用在盛室之
　用在虚妙用出於至無變化藏於不累如
　鑒無象因物顯照至人用心每解乎此
　臣義曰有之與無㝠於一致道之全體神
　之至也自無適有因有見無則有無異相
　無即有而爲體有即無而爲用物理皆然
　也車之運轉器之成貯室之居處皆以無
　爲之用車也器也室也皆以有爲之體墮
　於形體認爲已有歸於俱敝蔽蒙之人也
　知無有爲用則明變化之機達妙用之功
　應於無窮得於神解
故有之以爲利無之以爲用
　御注曰有則實無則虚實故具貌像聲色
　而有質虚故能運量酬酢而不窮天地之
　間道以器顯故無不廢有器以道妙故有
　必歸無木撓而水潤火熯而金堅土均而
　布稼穡出焉此有也而人賴以爲利天之
　所以運地之所以處四時之所以行百物
　之所以昌孰尸之者此無也世莫覩其迹
　故其用不匱有無之相生老氏於此三者
　推而明之
　臣義曰形而爲有物之爲利虚而爲無物
　之爲用有無相資而成功如後車也器也
　室也皆物之易見者也故即此三者以明
　有無之利用
　　　五色章第十二
五色令人目盲五音令人耳聾
　御注曰目圍二焉其見者性也徹而爲明
　則作哲足以斷天下之疑耳藏一焉其聞
　者性也徹而爲聰則作謀足以通天下之
　志覩道之人無形之上獨以神視無聲之
　表獨以氣聽而視聽有不待耳目之用者
　曾何聲色之足蔽哉世之人役耳目於外
　物之累故目淫於五色耳淫於五音而聰
　明爲之衰其於聾盲也何辯
　臣義曰見曉於無形者得之神視聞和於
　無聲者得之氣聽視不以目故徹而爲明
　聰不以耳故徹而爲聰聰明足以作謀作
　哲而耳目徹乎無聞無見豈有聲色之累
　乎性遷於情已失於物弊精神於聲色役
　耳目於視聽是以神宇耗而聰明衰故曰
　目盲耳聾
五味令人口爽馳騁田獵令人心發狂
　御注曰道之出口淡乎其無味五味人之
　所同嗜也而厚味實腊毒故令人口爽人
　之生也形不滿仞而心侔造化聖人之心
　動而緯萬方靜而鑑天地世之人從事於
　田獵而因以喪其良心不足以自勝可不
　爲大哀也耶
　臣義曰大羹玄酒復乎無味所以體道也
　道之出口淡乎無味所以語道也葆乎沖
　和全其天眞至味存焉逐世好之嗜而厚
　於五味則失味之眞故曰口爽心游於物
　初而侔乎造化其動而出也足以緯萬方
　其靜而入也足以鑑天地心復乎無心而
　然也從事於田獵則精神馳騁於外而不
　和返氣血作勞而心發狂失性如此大可
　哀也
難得之貨令人行妨
　御注曰利以養人而貨以化之故交利而
　俱贍聖人不貴難得之貨不貴異物賤用
　物欲人之安其分而無所奪也貴難得之
　貨則至於决性命之情而饕貴富何行之
　能守故令人行妨仲虺之稱湯曰不殖貨
　利孔子之謂子貢曰賜不受命而貨殖焉
　貨之妨行如此
　臣義曰知義命之所在者明富貴之有分
　知分而安之豈復有攘奪健羡之患貨之
　難得世之所貴非適於用而妄以爲美者
　難得故也貴其難得至於决性命之情而
　期於必得則行之毁也孰顧故曰行妨
是以聖人爲腹不爲目故去彼取此
　御注曰八卦坤爲腹以厚載而容也離爲
　目以外視而明也厚載而容則無所不受
　外視而明則有所不及聖人以天下爲度
　故取此能容之腹非事事而治之物物而
　察之也故去彼外視之目莊子曰賊莫大
　乎德有心而心有眼故聖人去之
　臣義曰無所擇而無不容者腹也有所視
　而有所别者目也故坤以厚載有容爲腹
　離以外視而明爲目容則無所不受契道
　之體明則見有所不及立我爲用故聖人
　去彼取此聲音嗜好利欲均失性也感移
　於物情累之役人也目爲多故先言乎目
　目不盲耳不聾口不爽心不狂行不妨則
　情忘氣完而腹實矣故終之以爲腹不爲
　目




宋徽宗道德眞經解義卷之二
宋徽宗道德眞經解義卷之三良三
　　　登仩郎臣章安撰義
　道經
　　　寵辱章第十三
寵辱若驚貴大患若身
　御注曰寵者在下貴者在上居寵而以爲
　榮則辱矣處貴而以爲利則患莫大焉以
　富爲是者不能辭禄以顯爲是者不能辭
　名親權者不能與人柄操之則慄捨之則
　悲兹寵辱所以若驚歟慘怛之疾恬愉之
　安時集於體怵迫之恐欣懽之喜交溺於
　心兹大患所以若身歟
　臣義曰見寵於人而心爲之榮辱孰甚焉
　處貴於時而己爲之利患莫大焉寵辱本
　乎得失得失之來心之驚也驚於得失而
　爲榮辱故曰若驚以彼之貴爲我之利固
　而居之反累其心同乎有爲之患而不能
　自脱
　何謂寵辱寵爲下
　御注曰龍之爲物變化自如不可制畜可
　豢養焉則志於豢養有辱之道古之善爲
　士者三旌之位不足易其介萬鐘之禄不
　足遷其守居寵而思危在福而若沖則何
　辱之有貪天位也慕天禄也知進而不知
　退知得而不知喪則人賤之矣故受寵於
　人則爲下之道
　臣義曰以彼之寵爲榮則受寵者所爲辱
　此爲下之道也况知進不知退知得不知
　喪此所以履憂患而貽身災人得而賤之
　豈不爲下
得之若驚失之若驚是謂寵辱若驚
　御注曰軒冕在身非性命之理也物之儻
　來寄也寄之來不可拒故至人不以得爲
　悦其去不可圉故至人不以失爲憂今寄
　去則不樂受則喜之是得失累乎心能勿
　驚乎柳下惠爲士師三黜而不去正考父
　三命循墻而走則異於是
　臣義曰寵辱生於得失得失至而心爲之
　累神爲之驚是驚於得失而爲寵辱也無
　得則無失無寵則無辱忘懷於得失則何
　所驚也不驚則烏有所謂寵辱
何謂貴大患若身
　御注曰據利勢擅賞罰作福威天下畏之
　如神明尊之如上帝可謂貴矣聖人則不
　以貴自累故能長富貴而無患譬如人身
　墮肢體黜聰明離形去智同於大通則無
　入而不自得也世之人以物易性故累物
　而不能忘勢以形累心故喪心而不能忘
　形其患大矣
　臣義曰以貴自累者忘其自貴而有彼之
　貴孰免於患惟聖人無我故履至貴而未
　始以貴自累此所以長守貴而無人道之
　患涉於有我則有身之患心嚮於貴而心
　爲之役身榮於貴而身爲之累患之大也
吾所以有大患者爲吾有身及吾無身吾有
何患
　御注曰人之生也百骸九竅五藏六府賅
　而存焉吾誰與爲親認而有之皆惑也體
　道者解乎此故孔子曰朝聞道夕死可矣
　孟子曰夭壽不貳顔子曰回坐忘矣夫死
　生亦大矣而無變于己況得喪禍福之所
　介乎此古之至人所以不以利累形不以
　形累心視萬物與我將擇焉而不可得則
　吾身非吾有也上與造物者遊下與外死
　生齊終始者爲友吾有何患且寵者世所
　榮也而以爲辱貴者人所樂也而以爲患
　蓋外物之不可恃也理固然矣誠能有之
　以無有則雖寵而不辱雖貴而無患伊尹
　之不以寵利居成功堯之不以位爲樂幾
　是已
　臣義曰有吾故有身有身故有患無身則
　吾固無矣吾且不有復有何患形不累於
　物而至於形復乎無形心不累於形而至
　於心復乎無心是以上與造物者遊而吾
　且無身矣下與外生死齊終始者爲友而
　有何患視寵爲辱履貴知患則寵貴在彼
　夫復何恃
故貴以身爲天下若可寄天下愛以身爲天
下若可託天下
　御注曰天下大器也非道莫運天下神器
　也非道莫守聖人體道故在宥天下天下
　樂推而不厭其次則知貴其身而不自賤
　以役於物者若可寄而已知愛其身而不
　自賤以困於物者若可託而已故曰道之
　眞以治身緒餘以爲國家土苴以治天下
　世俗之君子乃危身棄生以殉物豈不悲
　夫
　臣義曰聖人體道在天下其靜也以道爲
　之守其動也以道爲之運豈復以身任天
　下之事爲而反以爲累乎天下樂推而不
　厭復有何患苟未及乎此知以道貴其身
　而不失己於茍賤之地則知自貴矣故可
　以受天下之寄知以道愛其身而不徇物
　於自棄之域則知自愛矣故可以受天下
　之託天下之寄託本乎道也知貴愛以身
　雖不及乎體道之全然知以道自貴自愛
　故曰若可寄託
　　　視之不見章第十四
視之不見名曰夷
　御注曰目主視視以辨物夷則平而無辨
　非視所及故名曰夷太易未見氣是已
　臣義曰視則用明見則有物以我之明見
　彼之物目力所及爾萬法一致物我玄同
　非視所及復何所見
聽之不聞名曰希
　御注曰耳主聽聽以察物希則概而有間
　非聽所聞故名曰希大音希聲是已
　臣義曰聲之所起物之所感旣屬諸有故
　可聽可聞無聲之中獨聞和焉故曰大音
　希聲希聲獨聞則概而有間矣故曰希
摶之不得名曰微
　御注曰微乎微乎至於無形孰得而摶之
　大象無形是已
　臣義曰物之可摶而得者麗乎形器無物
　之可摶欲摶而不得所謂大象者如此無
　形之中獨見有焉故曰微
此三者不可致詰故混而爲一
　御注曰太易未判孰分高下大音希聲孰
　辨清濁大象無形孰爲巨細目無所用其
　明耳無所施其聰形無所竭其力道之全
　體於是乎在窮之不可究探之不可得也
　氣形質具而未相離故混而爲一雖然旣
　已爲一矣且得無言乎
　臣義曰視之聽之摶之則非無也不見不
　聞不得則非有也曰夷曰希曰微則若有
　若無也若有若無故不可以一詰故混而
　無間同有於無同無於有所謂混一如此
其上不皦其下不昧
　御注曰形而上者陰陽不測幽而難知兹
　謂至神故不皦皦言明也形而下者一陰
　一陽辨而有數兹謂至道故不昧昧言幽
　也易曰神而明之存乎其人
　臣義曰涉於形器者有陰陽之辨故上皦
　下昧理之固然至神之所妙故上不知其
　皦至道之所行故下不知其昧不皦不昧
　不離於一也
繩繩兮不可名復歸於無物
　御注曰道之體若晝夜之有經而莫測其
　幽明之故豈貌象聲色可得而形容乎故
　復歸於無物
　臣義曰一者道之經也合有無上下而㝠
　於一則道之不可名也繩則有所合而爲
　之繩繩言其不已也一之又一又玄之義
　復乎未始有物故曰復歸於無物
是謂無狀之狀無物之象是謂恍惚
　御注曰無狀之狀無物之象恍兮惚其中
　有物惚兮恍其中有象猶如太虚含蓄萬
　象而不覩其端倪猶如一性靈智自若而
　莫究其運用謂之有而非有謂之無而非
　無若日月之去人遠矣以鑑燧求焉而水
　火自至水火果何在哉無狀之狀無物之
　象亦猶是也
　臣義曰無狀之狀有而不見無物之象有
　而不可得旣復歸於無物則未始有物也
　無狀之狀無物之象則又非無物也謂之
　有而非有謂之無而非無恍惚之謂也
迎之不見其首隨之不見其後
　御注曰其始無首其卒無尾故迎之隨之
　有不得而見焉
　臣義曰麗乎出入始終之機則有首尾前
　後之辨道復乎無體孰有首尾道藏乎無
　物孰有前後其來也不可迎其去也不可
　隨孰知其始孰知其終
執古之道以御今之有能知古始是謂道紀
　御注曰一陰一陽之謂道師天而無地者
　或蔽於道之動而憑其强陽師陰而無陽
　者或溺於道之靜而止於枯槁爲我者廢
　仁爲人者廢義豈古之道哉古之道不可
　致詰而非有是謂恍惚而非無執之以御
　世則變通以盡利鼓舞以盡神而無不可
　者道之大常無易於此所謂自古以固存
　者歟故曰能知古始是謂道紀
　臣義曰古之道一而已執一以爲用則天
　下之有可得而御謂之今者以際於事之
　時言之謂之古者以未離乎一之時言之
　能知古始者知道之一復乎無紀無紀之
　紀道之太常故曰道紀
　　　古之善爲士章第十五
古之善爲士者微妙玄通深不可識
　御注曰古之士與今之士異矣善爲士則
　與不善爲士者異矣故微則與道爲一妙
　則與神同體玄有以配天通有以兆聖而
　藏用之深至於不可測究書曰道心惟微
　則微者道也易曰神也者妙萬物而爲言
　則妙者神也易曰天玄而地黄則玄者天
　之色傳曰事無不通之謂聖則通者聖之
　事水之深者可測也穴之深者可究也古
　之善爲士者微妙玄通名實不入而機發
　於踵其藏深矣不可測究列御寇居鄭圃
　四十年人無識者老子謂孔子曰良賈深
　藏若虚君子盛德容貌若愚其謂是歟
　臣義曰古者物之初始道未離乎一也繼
　道者善則善者道之出也事道者士則士
　者道之任也今則嚮於事物之時士亦以
　事爲之任爾此古之士所以與今之士異
　也惟其出乎古始以善繼道可以復道以
　身任道可以載道故能微能妙能玄能通
　深不可識也其微與道爲一者言道之深
　也其妙與神同體者言神之深也配天之
　玄而任其自然造理之深也兆聖之通而
　達於玄爲適事之深也其機淺者俄而可
　度也其藏深者孰可識哉
夫惟不可識故强爲之容
　御注曰天之高不可俄而度也地之厚不
　可俄而測也曰圓以覆曰方以載者擬諸
　其容而已强爲之容豈能眞索其至
　臣義曰深不可識則不容聲矣孰可擬議
　强爲之容故有所竊比若川至乎若濁者
　是也
豫兮若冬涉川猶兮若畏四鄰
　御注曰豫者圖患於未然猶者致疑於已
　事古之體道者以内游爲務不以通物爲
　樂恐懼修省不得已而後應若冬涉川守
　而不失已若畏四鄰易所謂以此齋戒者
　是也
　臣義曰有物採之迫而後應非樂於通物
　也先事而戒曰豫已事而畏曰猶冬涉者
　言其不得已逡巡而進非所欲者也畏四
　鄰者言其可畏之密邇於我而不相離戒
　而不敢縱也
儼若容
　御注曰語曰望之儼然記曰儼若思莊子
　曰物無道正容以悟之使人之意也消全
　德之人遠之則有望近之則不厭故其狀
　義而不朋
　臣義曰儼者端莊凝重之形容者變動不
　一之貌以其莊重故記稱其若思以其不
　一故莊子謂之正容儼若客形忘而容寂
　也
涣若冰將釋
　御注曰水凝而爲冰冰釋而爲水其實一
　體蔽於執一者如水之凝通於大同者如
　冰之釋易曰涣離也遺物離人而無所繫
　較所以爲涣
　臣義曰滯於形體則礙於有游於物初則
　復於無遺物離人所以爲涣也若冰將釋
　所以爲玄同也水凝爲冰釋復爲水不離
　當體圓融會通
敦兮其若樸
　御注曰敦者厚之至性本至厚如木之樸
　未散爲器
　臣義曰復性命之至厚故曰敦如木渾全
　而未散於器故曰
樸曠兮其若谷
　御注曰曠者廣之極心原無際如谷之虚
　受而能應
　臣義曰心復乎無心曠然同乎太虚廣之
　極也如彼空谷能容能應
渾兮其若濁
　御注曰不劌雕以爲廉不矯激以爲異渾
　然而已故若濁與修身以明污者異矣
　臣義曰物我混一同然無間若彼濁流藏
　垢納污
孰能濁以靜之徐清孰能安以動之徐生
　御注曰有道之士即動而靜時騁而要其
　宿定而能應至無而供其求故靜之徐清
　而物莫能濁動之徐生而物莫能安易曰
　來徐徐徐者安行而自適之意至人之用
　心非以靜止爲善而有意於靜非以生出
　爲功而有爲於生也因其固然付之自爾
　而無怵迫之情遑遽之勞焉故曰徐靜之
　徐清萬物無足以撓其心故孰能濁動之
　徐生萬物無足以系其慮故孰能安安有
　止之意爲物所係則止矣豈能應物而不
　傷
　臣義曰靜者非能動而之靜而動未嘗不
　靜也動者非離靜而之動而靜未嘗不動
　也動靜兩得者道在於事也故古之事道
　者其動也濁而不離乎靜故徐自清也而
　物莫能濁其靜也安而未始不動故徐自
　生也而物莫能安安有止意止於物則非
　所謂變動不居也
保此道者不欲盈
　御注曰有積也故不足無藏也故有餘至
　人無積亦虚而已保此道而以天下之美
　爲盡在己者亦已小矣故不欲盈經曰大
　白若辱盛德若不足
　臣義曰事道者忘心於道苟有而矜之雖
　有存焉鮮矣故不欲盈也盈者矜其有而
　自滿矣滿則覆理之必然也其能保乎
夫惟不盈故能敝不新成
　御注曰有敝故有新有成故有壞新故相
　代如彼四時成壞相因如彼萬物自道而
　降麗於形數者蓋莫不然惟道無體虚而
　不盈故能敝能新能成能壞超然岀乎形
　數之外而未嘗敝未嘗壞也故曰夫惟不
　盈故能敝不新成木始榮而終悴火初明
　而末熄以有新也故敝隨之日中則昃月
　滿則虧以有成也故壞繼之有道者異乎
　此
　臣義曰盈則必覆自滿故也以滿自矜而
　必於新成此敝壞之理乗隨之矣孰能保
　其盈乎新則有故成則有虧相代相因如
　循環也能新能成嚮於事而有爲者也能
　敝則復乎道而無爲者也物之新成則適
　乎用而嚮於事物至於敝則時之所棄而
　復於道能敝不新成何盈之有此道之所
　以保也
　　　致虚極章第十六
致虚極守靜篤
　御注曰莫貴乎虚莫善乎靜虚靜者萬物
　之本也虚故足以受群實靜故足以應群
　動極者衆會而有所至篤者力行而有所
　至致虚而要其極守靜而至於篤則萬態
　雖雜而吾心常徹萬變雖殊而吾心常寂
　此之謂天樂非體道者不足以與此
　臣義曰虚者道之會靜者道之復虚則不
　爲物累故爲群實之所寓靜則不與物雜
　故爲群動之所宗惟虚與靜故足以爲天
　地之鑑萬物之照而萬態萬變無足以撓
　之者極者道之至中而衆之所會也篤者
　道之勤行而力之所至也以一致虚而至
　於極致之至也以一守靜而至於篤守之
　至也致之未至則實或妨道守之未至則
　動或違性
萬物并作吾以觀其復
　御注曰萬物之變在道之末體道者寓乎
　萬物之上焉物之生有所乎萌也終有所
　乎歸方其并作而趨乎動出之塗吾觀其
　動者之必靜及出者之必復而因以見天
　地之心則交物而不與物俱化此之謂觀
　其復
　臣義曰萬物賦形於天地之間陰陽以氣
　帥而出入勞於天機役於神化趣嚮乎有
　生之塗并作而不能自已者也即動以觀
　靜縁出以觀復體道者能之故要觀復於
　萬物并作之際天地之心且得見矣况萬
　物乎
夫物芸芸各復歸其根
　御注曰芸芸者動出之象萬物出乎震相
　見乎離則芸芸并作英華發外說乎侃勞
　乎坎則去華就實歸其性宅命者性之本
　而性其根也精者神之母而神其子也精
　全則神王盡性則至於命
　臣義曰芸芸者物之所生根本者物之所
　復發爲英華縁根而生歸於性宅復歸其
　根本大則末茂故根者物之命也芸芸歸
　根所以復命也
歸根曰靜靜曰復命
　御注曰流動而生物物生成理謂之形形
　體保神各有儀則謂之性未形者有分且
　然無間謂之命命亘古今而常存性更萬
　形而不易全其形生之人去智與故歸於
　寂定則知命之在我如彼春夏復爲秋冬
　體性抱神中以自考此之謂復命
　臣義曰芸芸者動之華形之所分也歸根
　者靜之至命之所復也萬物受命於無而
　成形於有故有命然後有生有生斯有性
　有性斯有情情響於動則流於物流於物
　則徇末而傷本逐物而失性而命以故滅
　矣夫惟形忘而不知其所生心忘而不知
　其所起觀復於并作之時而理以窮矣芸
　芸而各歸其根而性已盡矣理窮性盡而
　返乎靜一復乎至無故曰復命
復命曰常
　御注曰常者對變之辭復命則萬變不能
　遷無間無歇與道爲一以契天地以襲氣
　母
　臣義曰常者不見親故無有終始不麗於
　形不墮於數與道爲一而不遷於變道之
　眞常也非復命不足以與此
知常曰明
　御注曰知道之常不爲物遷故六徹相因
　足以鑑天地足以照萬物
　臣義曰知不以心而得道之常是眞知也
　視不以目而見於無形性覺自見者也故
　曰明眞知則不爲物遷明故能鑑照天地
　萬物
不知常妄作凶
　御注曰聖人知道之常故作則契理每與
　吉會不知常者隨物轉徙觸涂自患故妄
　見美惡以與道違妄生是非以與道異且
　不足以固其命故凶易曰復則不妄迷而
　不知復兹妄也已
　臣義曰知命之復則知常矣不知命之復
　而馳騁於外接構於物忘其性命道德之
　本汨於美惡是非之末捨彼眞實流於妄
　假喪精失靈曾不知返迷不知復孰免凶
　患
知常容
　御注曰知常則不藏是非美惡故無所不
　容
　臣義曰知常則復乎至無與道同體容之
　至也
容乃公
　御注曰無容心焉則不獨親其親不獨子
　其子何私之有
　臣義曰無所不容㝠與道契物我不立何
　復有私
公乃王
　御注曰大道之行也天下爲公故天下樂
　推而不厭
　臣義曰與道爲公則天下之所歸往也故
　樂推不厭
王乃天天乃道
　御注曰通天地人而位乎天地之中者王
　也一而大在上而無不覆者天也天地人
　莫不由之者道也盡人則同乎天體天則
　同乎道
　臣義曰天下之所歸往而不知其所歸往
　付之自然大無不覆而同乎天忘其所以
　然而然而復歸於無此盡人體天而同乎
　道者此也
道乃乆没身不殆
　御注曰道者萬世無弊庶物得之者昌關
　百聖而不窮蔽天地而不息故没身不殆
　殆近凶幾近吉不殆則無妄作之凶非知
　常者無與
　臣義曰惟道故能乆乆者道之常也道藏
　於無故能乆身墮於形故有没雖没而不
　殆者雖死而未嘗死况有妄作之凶乎
　　　太上章第十七
太上下知有之
　御注曰在宥天下與一世而得惔怕焉無
　欣欣之樂而親譽不及無悴悴之苦而畏
　侮不至莫之爲而常自然故下知有之而
　已
　臣義曰至治之世上無爲也知標技然故
　天下同焉皆生而不知其所以生同焉皆
　得而不知其所以得徒知有其上而曾不
　知上之何力於我也
其次親之譽之
　御注曰澤加乎民法傳於世天下愛之若
　父母故親之貴名起之如日月故譽之此
　帝王之治親譽之迹彰而大同之道虧矣
　莊子曰舜有羶行百姓悦之詩於靈臺所
　以言文王之民始附也
　臣義曰仁義之政施於有爲有恩可親而
　得以歸附有德可懷而得以稱譽雖治迹
　善於一時而道德之全已散於物假
其次畏之侮之
　御注曰道之以政齊之以刑故畏之舉天
　下以賞其善者不勸舉天下以罰其惡者
　不沮諸侯有問鼎大小輕重如楚子者陪
　臣有竊寳玉大弓如陽虎者此衰世之俗
　故侮之
　臣義曰治不知要而事於形迹至於爲仁
　爲義而仁義之化有不得而行故畏之以
　刑威而治之以法制法出而生奸令下而
　起詐諸侯至於問鼎陪臣至於竊寳故曰
　畏之侮之
故信不足焉有不信
　御注曰附離不以膠漆約束不以纏索此
　至信也商人作誓而民始畔周人作會而
　民始疑信不足故也太上下知有之則當
　而不知以爲信其次畏之侮之則知詐頡
　滑機變之巧生而有不信者矣
　臣義曰治不本乎道而上不信道至於假
　法制以立威而期人之畏而不侮信不足
　也上信不足則下有不信而日以偷薄亂
　之大者其孰能治
猶兮其貴言
　御注曰以道觀言而天下之君正則言豈
　可易哉戒愼而弗敢輕也故言而世爲天
　下道行言自爲而天下化
　臣義曰貴言則不輕於言言且不輕豈輕
　於爲乎云爲不輕則信於道也以其不信
　底亂故猶兮其貴言也
功成事遂百姓皆謂我自然
　御注曰帝王之功聖人之餘事也使民甘
　其食美其服安其俗樂其業而餘事足以
　成帝王之功然謂我自然而已曰帝力何
　有於我哉此之謂太上之治
　臣義曰涉於事爲而弊精神於蹇淺雖曰
　爲治而曰底於亂治不以道故也本乎性
　命而遂生成於自然雖曰無爲而帝力何
　知貴言則治之以不言而化之以道故帝
　王之功應世之事旣成旣遂而百姓莫得
　而形容皆謂我之自然豈知上之治哉知
　有其上而已
　　　大道廢章第十八
大道廢有仁義
　御注曰失道而後德失德而後仁失仁而
　後義仁以立人義以立我而去道也遠矣
　韓愈不原聖人道德之意乃以謂仁與義
　爲定名道與德爲虚位老子之小仁義其
　所見者小也莊子所謂蔽蒙之民
　臣義曰大道無名物我俱泯復於至無不
　容聲矣有仁有義離道已遠德之分也仁
　以愛人而未能遺人義以立我而未能忘
　我仁義之名立而我人之爲累嚮於事爲
　而道之所廢也
智慧出有大僞
　御注曰民智力竭則以僞繼之
　臣義曰以知之智以心之慧將以籠絡世
　變出而有爲則民以智巧交相勝而僞亂
　起矣
六親不和有孝慈國家昏亂有忠臣
　御注曰名生於不足故也莊子曰孝子不
　諛其親忠臣不諂其君臣子之盛也
　臣義曰六親和則不知其所以爲孝慈也
　國家治則不知其臣之忠也惟和與治則
　孝之與忠亦常也無孝慈然後有孝慈之
　名有不忠然後有以稱其忠
　　　絶聖棄智章第十九
絶聖棄智民利百倍
　御注曰道與之性一而不雜離道爲德是
　名聖智聖智立而天下始有喬詰卓鷙之
　行驚愚而明污譽堯而非桀則聖智之利
　天下也少而害天下也多絶而棄之與道
　同體則各安其性命之情其利博矣
　臣義曰聖智之名離道而分於德也民性
　喪其眞純而離於樸古故聖智出焉聖以
　能化爲體智以知人爲用上以聖智臨下
　則民爭事於聖智之迹而不知所自貴者
　逐末反本重爲民害聖智無所用而退藏
　於絶棄之域則民將自得於大順忘所慕
　尚而足於性分故其利博
絶仁棄義民復孝慈
　御注曰孝慈天性也蹩躠爲仁踶跂爲義
　而以仁義易其性矣絶仁棄義則民將反
　其性而復其初不獨親其親不獨子其子
　其於孝慈也何有
　臣義曰孝慈者仁義之實也仁義之名立
　而民性失矣民性本足乎孝慈而累於仁
　義之名諄諄孑孑名實交糾所以亂性惟
　絶棄於仁義之迹則民將渾然完其天性
　誠焉相與而忘其情僞故復其孝慈
絶巧棄利盜賊無有
　御注曰爲機變之巧者無所用耻有欲利
　之心者不顧其義是皆穿窬之類
　臣義曰尚巧則竭其智而無所不至何耻
　之有尚利則貴其貨而期於必得何義之
　顧巧絶然後民食力而易足利棄然後民
　用儉而有餘故盜賊也何有
此三者以爲文不足故令有所屬
　御注曰先王以人道治天下至周而彌文
　及其弊也以文滅質文有餘而質不足天
　下舉失其素樸之眞而日淪於私欲之習
　老氏當周之末方將祛其弊而使之反本
　故攘棄仁義絶滅禮學雖聖智亦在所擯
　彼其心豈眞以仁義聖智爲不足以治天
　下哉先王之道若循環捄文者莫若質故
　令有所屬謂見素抱樸少私寡欲也
　臣義曰聖智仁義巧利三者文存質滅故
　民失其利孝慈不復盜賊多有由信不足
　而文具爾故有所棄絶棄絶其文則天下
　不至於失眞而流僞故老氏祛其文弊而
　使之反本令有所屬也見素抱樸少私寡
　欲所屬如此
見素
　御注曰語曰繪事後素素未受色見素則
　純粹而不雜
　臣義曰性本純素動爲物染則雜而不一
　性靜則純一無物自見如此故曰見素
抱樸
　御注曰經曰樸散則爲器樸未嘗斲抱樸
　則靜一而不變莊子曰同乎無欲是謂素
　樸素樸而民性得矣
　臣義曰樸者木之渾全而未散於器者也
　民性全於自然而未嚮於物一而不變守
　而不脱故曰抱樸
少私寡欲
　御注曰自營爲私而養心莫善於寡欲少
　私寡欲則定乎内外之分辨乎眞僞之歸
　德全而性復聖智之名泯矣
　臣義曰私欲勝則失已於物也少私寡欲
　則内省物輕知所自貴而全乎天德德全
　而復乎性初何事聖智
宋徽宗道德眞經解義卷之三
宋徽宗道德眞經解義卷之四良四
　　　　登仕郎臣章安撰義
道經
　　　絶學無憂章第二十
絶學無憂
　御注曰學以窮理方其務學以窮理思慮
　善否參稽治亂能勿憂乎學以致道見道
　而絶學損之又損以至於無爲而無不爲
　則任其性命之情無適而不樂故無憂
　臣義曰全於天者無待於外故絶學是非
　無涯妄知妄見分别無已故多憂學絶則
　無事於思慮完復其精神而不爲聰明之
　役任其性命之眞何適而不自樂
唯之與阿相去幾何善之與惡相去何若
　御注曰唯阿同聲善惡一性小智自私離
　而爲二達人大觀本實非異聖人之經世
　在宗廟朝廷與大夫言不齊如此遏惡揚
　善惟恐不至人之所畏不可不畏故也
　臣義曰唯阿善惡情妄所分相去無幾復
　何所較唯阿皆聲之所出也善惡皆性之
　所起也聲之與性一也以唯爲恭以阿爲
　慢以善爲是以惡爲非皆屬乎妄爾達觀
　玄同夫復何異
人之所畏不可不畏
　御注曰鼓萬物而不與聖人同憂者道
　也吉凶與民同患者事也體道者無憂涉
　事者有畏人之所畏而不知爲之戒能無
　患者鮮矣故君子以恐懼修省詩曰畏天
　之威
　臣義曰無爲體道物我兩忘何憂懼之有
　涉經世之迹則吉凶同患於民則人之所
　畏不可不畏者不自異於人而憂樂與民
　同之也不畏所畏能無患乎
荒兮其未央哉
　御注曰世故之萬變紛糾而不可治難終
　難窮未始有極所謂善惡特未定也惟達
　者知通爲一
　臣義曰事爲之域情變萬殊相代相推無
　有終已擾擾之緒起於無涯荒乎其大無
　有央極唯㝠於一者物我兩忘妄情頓盡
　而知通爲一
衆人熙熙如享太牢如春登臺
　御注曰凡物以陽熙以陰凝熙熙者敷榮
　外見之象衆人失性之靜外游是務如悦
　厚味以養口體如覩高華以娛心志耽樂
　之徒去道彌遠
　臣義曰世故物變紛糾萬緒日起無窮其
　來無際荒兮未央學道者深所厭謝惟體
　道者不累爾聖人經世而人之所畏不可
　不畏而繼之以荒兮其未央則雖聖人猶
　以事爲畏也衆人徇物失性離靜涉動而
　喪其自貴之至味至樂而耽逐於事爲之
　末熙熙而不知其所以爲累也故於外游
　未徇自爲得味而甘心焉故如享太牢自
　爲得趣而娛心焉故如春登臺
我獨怕兮其未兆若嬰兒之未孩
　御注曰經曰復歸於嬰兒莊子曰不至乎
　孩而始誰嬰兒欲慮未萌䟽戚一視怕兮
　靜止和順積中而英華不兆於外故若嬰
　兒之未孩
　臣義曰獨然忘我而游夫性初怕然無物
　而物未兆眹故若嬰兒未孩心致於一而
　未萌欲慮性全其眞而不見䟽戚
乗乗兮若無所歸
　御注曰易曰時乗六龍以御天乗乗者因
　時任理而不倚于一偏故若無所歸
　臣義曰乗理以適其事物之變而無係累
　偏倚之嚮也
衆人皆有餘
　御注曰或問衆人曰富貴生貪生而慕利
　者奢泰之心勝而損約之志微故皆有餘
　其在道曰餘食贅行
　臣義曰衆人矜攬物僞得其味樂故有餘
我獨若遺
　御注曰功蓋天下而似不自己
　臣義曰聖人遺物離人而立於獨者也
我愚人之心也哉純純兮
　御注曰孔子曰吾與回言終日不違如愚
　純純兮天機不張而默與道契兹謂大智
　臣義曰大智者若愚以其不用智而無以
　知爲故渾乎至純而機心不萌精一之至
　而與道默契也
俗人昭昭我獨若昏俗人察察我獨悶悶
　御注曰同乎流俗則昭昭以爲明而其明
　也小察察以爲智而其智也鑿遺物離人
　而傲倪於一世之習則惛然若亡而存悶
　然若鈍而利世俗豈得而窺之
　臣義曰昭昭察察此世俗以小智自私如
　此若昏悶悶則無所用智物我大同惛然
　若亡悶然若鈍
澹兮其若海
　御注曰淵靜而性定道之全體
　臣義曰性海湛然深不可測廣不可極道
　之體也
飂兮似無所止
　御注曰變動而不居道之利用
　臣義曰有物則有止有止則有係而不能
　通無物則無止無止則無著而無所不至
　道之用也
衆人皆有以我獨頑且鄙
　御注曰桂可食故伐之漆可用故割之人
　皆知有用之用而莫知無用之用衆人皆
　有以是謂有用之用我獨頑且鄙是謂無
　用之用傳曰心不則德義之經爲頑古者
　謂都爲美謂野爲鄙頑則不飾智鄙則不
　見美神人以此不材
　臣義曰墮於形器則可用可用之物則物
　於物者也物至於加飾而可美尤爲用而
　不棄者頑則無飾鄙則不美此我之所以
　無用於世而世與我相忘矣
我獨異於人而貴求食於母
　御注曰嬰兒慕駒犢從惟道之求而已夫
　道生之畜之長之育之萬物資焉有母之
　意惟道之求此所以異於人之失性於俗
　臣義曰人生於道日構於物喪其眞性而
　不知返本失其所自生而不知其所養此
　所以貴求食於母求於母則歸於道而復
　其性食於母則養於道而全其眞
　　　孔德之容章第二十一
孔德之容惟道是從
　御注曰一陰一陽之謂道物得以生謂之
　德道常無名豈可形容所以神其德德有
　方體同焉皆得所以顯道性修反德德至
　同於初故惟道是從
　臣義曰道妙於無固不可得而形容德繼
　於道故道因德而後顯謂之德得於道者
　也德至同於初則復與道爲一
道之爲物惟恍惟惚
　御注曰道體至無而用乃妙有所以爲物
　然物無非道恍者有象之可見惚者有數
　之可推而所謂有者疑於無也故曰道之
　爲物
　臣義曰道之爲物混成者也是謂無物之
　物恍兮有象其象不可見惚兮有數其數
　不可推
惚兮恍兮中有象焉恍兮惚兮中有物兮
　御注曰見乃謂之象形乃謂之物惚恍之
　中象物斯具猶如大空變爲雷風猶如大
　塊化爲水火以成變化以行鬼神是謂道
　妙
　臣義曰恍惚者非有非無也由惚而恍中
　有象焉自無而入有也由恍而惚中有物
　焉自有而歸無也雷風水火爲象爲物自
　無而有自有歸無其成變化其行鬼神而
　遺復至道故曰是謂道妙
窈兮㝠兮中有精兮
　御注曰窈者幽之極㝠者明之藏窈㝠之
　中至陰之原而天一所兆精實生焉
　臣義曰精兆於天一爲形生之本故繼於
　象物之後言之惚恍恍惚有象有物言道
　之體也窈㝠有精則萬物所生之始也
其精甚眞其中有信自古及今其名不去
　御注曰精者天德之至正而不妄故云甚
　眞一而不變故云有信且然無間故其名
　不去
　臣義曰一而不離全乎天德眞之至也一
　而不變其受命如響信之至也自古及今
　則無古無今其名不去所謂常名
以閲衆甫吾何以知衆甫之然哉以此
　御注曰衆甫之變曰逝而不停甚精之眞
　常存而不去聖人貴精故能閲衆甫之變
　而知其所以然無思也而寂然無爲也而
　不動然感而遂通天下之故則思爲之端
　起而功業之迹著非天下之至精其孰能
　與于此
　臣義曰物以美成謂之甫萬物之美遷易
　無常故衆甫之變日游而不停也其精之
　眞一而不離常存而不去故可以知衆甫
　不常之然
　　　曲則全章第二十二
曲則全
　御注曰與物委蛇而同其波故全其形生
　而不虧莊子曰外曲者與人爲徒
　臣義曰無心於物忘形於我故能順萬物
　之變委蛇致曲而不與物迕則物莫之傷
　而足以全生矣
枉則直
　御注曰遺佚而不怨阨窮而不憫故内直
　而不失其正易曰尺蠖之屈以求信也
　臣義曰直將以求信也順物之枉而不自
　有其直故内直而不失其正非枉己以求
　直也苟執己之直而不能順變非所以求
　信
窪則盈
　御注曰無藏也故有餘
　臣義曰窪則坎下而水之所鐘故常盈坎
　小常盈而無藏故有餘
弊則新
　御注曰冬閉之不固則春之不茂
　臣義曰弊於冬新於春物理如此
少則得多則惑
　御注曰道要不煩聞見之多不如其約也
　以支爲㫖則終身不解兹謂大惑
　臣義曰道德性命不離於致一事物云爲
　其來萬緒
是以聖人抱一爲天下式
　御注曰其爲物不貳則其生物不測惟天
　下之至精能爲天下之至神聖人抱一以
　守不摇其精故言而爲天下則動而爲天
　下法
　臣義曰少則得乎性命之理多則惑於事
　物之變是以聖人抱一而不離於情體道
　盡性而玄同物我而爲式於天下
不自見故明
　御注曰不蔽于一己之見則無所不燭故
　明
　臣義曰自見者蔽於一曲不自見者合而
　爲明
不自是故彰
　御注曰不私于一己之是而惟是之從則
　功大名顯而天下服故彰
　臣義曰自是者失人不自是者能任人能
　任人則惟是之從而功顯業著故彰
不自伐故有功
　御注曰書曰汝惟不伐天下莫與汝爭功
　臣義曰自伐則滿假而人不與之爲功
不自矜故長
　御注曰書曰汝惟不矜故天下莫與汝爭
　能
　臣義曰自矜則耀榮而人不與之成能
夫唯不爭故天下莫能與之爭
　御注曰人皆取先己獨處後曰受天下之
　垢若是者常處於不爭之地孰能與之爭
　乎
　臣義曰有己則有爭忘己則物莫之爭
古之所謂曲則全者豈虚言哉誠全而歸之
　御注曰聖人其動若水以交物而不虧其
　全其應若繩以順理而不失其直知窪之
　爲盈無亢滿之累知弊之爲新無夸耀之
　迹若性之自爲而不知爲之者致曲而已
　故全而歸之可以保身可以盡年而不知
　其盡也是謂全德之人豈虚言哉
　臣義曰虚己以游世致曲以應理順物之
　變同於大順而不與物迕得道之全也不
　自見不自是不自伐不自矜至於不爭皆
　所以致曲也其明其彰其功其長至於天
　下莫能與之爭可謂誠全而歸之也誠全
　而歸之故可以保身盡年而不知其盡也
　　　希言自然章第二十三
希言自然
　御注曰希者獨立於萬物之上而不與物
　對列子所謂疑獨者是也去智與故循天
　之理而不從事於外故言自然
　臣義曰希則䟽於物而不與物偶者也故
　能獨立乎萬物之上而不與物對自然則
　無所因而然者也有所因人爲也無所因
　天理也故去智與故循天之理而不從事
　於外
故飄風不終朝驟雨不終日孰爲此者天地
天地尚不能乆而况於人乎
　御注曰天地之造萬物風以散之委衆形
　之自化雨以潤之任萬物之自滋故不益
　生不勸成而萬物自遂於天地之間所以
　長且乆也飄驟則陰陽有繆戾之患必或
　使之而物被其害故不能乆
　臣義曰風以鼓散爲化雨以潤澤爲利其
　氣和其時應任萬物之自化自利爾故能
　長且乆也飄風驟雨其氣勝其至暴傷二
　氣之和繆四時之令故物爲之害天地爲
　此且不能終乎朝日之乆况人乎此所以
　要復乎希言自然也
故從事於道者道者同於道德者同於德失
者同於失同於道者道亦得之同於德者德
亦得之同於失者失亦得之
　御注曰希則無所從事無聲之表獨以性
　覺與道爲一而不與物共豈德之可名失
　之可累哉惟不知獨化之自然而以道爲
　難知爲難行疑若登天然似不可及也乃
　始苦心勞形而從事於道或倚於一偏或
　蔽於一曲道術爲天下裂道者同於道德
　者同於德失者同於失而不自得其得則
　其得之也適所以爲失歟
　臣義曰道者物我俱忘太虚之中凝然獨
　覺而復於常無道且强名何所從事有所
　從有所事則離乎道而涉乎形器而爲人
　爲之僞彼以道爲難知難行故同之有得
　有失至於心苦思慮形勞枯槁終身從事
　役其天眞而不知返故道德失三者認之
　爲道屈己從事求其所同各得其得其所
　得也正歸於失不㝠於希
信不足有不信
　御注曰信則不妄妄見眞僞以道爲眞以
　物爲僞則於信爲不足故有不信惠施韓
　非之徒皆原於道而失之也遠信不足故
　也
　臣義曰道藏云無聲之表其希至眞得於
　此者信之至也降於此信不足故也信不
　足則流於妄而遠於道而下益不信皆失
　常性
　　　跂者不立章第二十四
跂者不立跨者不行
　御注曰跂者欲立跨者欲行違性之常而
　冀形之適難矣以德爲循則有足者皆至
　臣義曰道有常也惟常可以復道跂者跨
　者不立不行則失常矣
自見者不明自是者不彰自伐者無功自矜
者不長其在道也曰餘食贅行
　御注曰自見則智不足以周物故不明自
　是則仁不足以同衆故不彰有其善喪厥
　善故無功矜其能喪厥功故不長道之所
　在以深爲根以約爲紀泰色淫志豈道也
　哉故於食爲餘於行爲贅
　臣義曰能忘者忘己且忘人也忘此且忘
　彼也無所不忘而在道故能明能彰能有
　功能長苟有己而不能忘至於色泰志淫
　其在道也如食之餘如行之贅物之棄也
物或惡之故有道者不處也
　御注曰侈於性則盈天之所虧地之所變
　人之所惡故有道者不處
　臣義曰不能虚心集道而自盈於物假忘
　其性分之常益其餘贅之有物或惡之此
　有道者不處
　　　有物混成章第二十五
有物混成先天地生
　御注曰氣形質具而未相離曰渾淪合於
　渾淪則其成不虧易所謂太極者是也天
　地亦待是而後生故云先天地生然有生
　也而非不生之妙故謂之物
　臣義曰謂之物者見乎恍惚混然而成是
　道之爲物也混然㝠一成焉不虧道體之
　全生天生地天地之所本也
寂兮寥兮
　御注曰寂兮寥兮則不涉於動不交於物
　湛然而已
　臣義曰不涉於動者靜之至不交於物者
　一之至
獨立而不改
　御注曰大定持之不與物化言道之體
　臣義曰不與物對凝然而立於獨自古以
　固存故曰不改
周行而不殆
　御注曰利用出入往來不窮言道之用
　臣義曰道爲萬物之所共由而物無非道
　則道無乎不在故曰周行不殆
可以爲天下母
　御注曰萬物恃之以生
　臣義曰謂之有物道之有名也有名故爲
　母萬物所由以生也
吾不知其名字之曰道强爲之名曰大
　御注曰物生而後有象象而後有滋滋而
　後有數名生於實實有數焉字者滋而已
　道常無名故字之大者對小之稱故可名
　焉道之妙則小而幽道之中則大而顯
　臣義曰道體常無故無名以其無不通也
　故字之以道以其無不周也故强名之曰
　大
大曰逝
　御注曰運而不留故曰逝
　臣義曰大而無所不往故也逝曰遠

　御注曰應而不窮故曰遠
　臣義曰逝而不已故應而不窮
遠曰反
　御注曰歸根曰靜靜而復命故曰反道之
　中體方名其大則遍覆包含而無所殊易
　所謂以言乎遠則不禦也動者靜作者息
　則反復其道不離於性易所謂以言乎邇
　則靜而正也
　臣義曰逝不已故遠遠則必反反則歸復
　於道
故道大天大地大王亦大
　御注曰道覆載天地者也天無不覆地無
　不載王者位天地之中而與天地參故亦
　大
　臣義曰天地之覆載冒於道也王位於兩
　間輔成天地之宜以育萬物天統地道統
　天莫大於四者
域中有四大而王處一焉
　御注曰自道而降則有方體故云域中靜
　而聖動而王能貫三才而通之人道於是
　爲王故與道同體與天地同功而同謂之
　大
　臣義曰道物物而非物於物也謂之有物
　道之中體也故與天地王皆未離乎域中
　之大
人法地地法天天法道道法自然
　御注曰人謂王也天不産而萬物化地不
　長而萬物育帝王無爲而天下功其所法
　者道之自然而已道法自然應物故也自
　然非道之全出而應物故降而下法
　臣義曰有所自而自有所然而然則自然
　者在有物之上岀非物之下非道之全也
　惟道出而應物故下法焉四者各有所法
　非有先後亦莫知其所始也
　　　重爲輕根章第二十六
重爲輕根靜爲躁君是以君子終曰行不離
輜重
　御注曰重則不摇奪而有所守故爲輕根
　靜則不妄動而有所制故爲躁君靜重以
　自持則失之者鮮君子終日行不離輜重
　是以履畏塗而無患
　臣義曰重能任輕而輕不足以任重故重
　爲之根而輕可舉矣靜能制躁而躁不足
　以制靜故靜爲之君而躁可定矣君子終
　日行不離輜重者言無時而不重也豈可
　輕有云爲哉重則難動難動則慮一慮一
　則周周則無殆於事輜重行者藉以自給
　故不可離也内重則物輕矣故耳曰之欲
　不能亂貴勢不能摇死生不能變故雖履
　畏塗復何所患
雖有榮觀燕處超然
　御注曰榮觀在物燕處在身身安然後物
　可樂
　臣義曰樂物者悦外故心馳於榮觀恬養
　者凝和故身寧於燕處故雖有榮觀曾不
　如超然於燕處也
如何萬乗之主而以身輕天下
　御注曰天下大物也有大物者懔乎若朽
　索之馭六馬故不可以身輕天下
　臣義曰人君以一身任天下之重故不可
　以身輕天下
輕則失臣躁則失君
　御注曰不重則不威故失臣不倡而和則
　犯分故失君
　臣義曰重靜則有制而君臣之道得
　　　善行章第二十七
善行無轍迹
　御注曰所存者神所過者化故無轍迹
　臣義曰不行而至者善行也道自行於天
　下而我無爲也故無轍迹至德之世不尚
　賢不使能上如標枝民如野鹿神化不知
　何迹之有
善言無瑕謫
　御注曰和以天倪因以蔓衍故無瑕謫言
　行之大始於擬議而終於成變化惟聖人
　爲能善其言行而成變化之妙故行無轍
　迹之可尋言無瑕謫之足累
　臣義曰不言而喻者善言也不言故無瑕
　謫聖人收聰明於旒纊而寄視聽於天下
　恭己南面而事遂於百姓天何言哉四時
　行焉百物生焉
善計不用籌算
　御注曰通於一萬事畢况非數者乎故不
　用籌算而萬殊之變若數一二
　臣義曰㝠於一致循天之理彼擾擾萬緒
　了然能應何瑕籌算計之善也
善閉無關楗而不可開
　御注曰塗郤守神退藏於密
　臣義曰收視反聽歸休襲明神與氣復氣
　與道會善閉於在我者如此止邪於未然
　絶惡於未萌俾不肖之心無自而生善閉
　於在物者如此
善結無繩約而不可解
　御注曰待繩約而固者是削其性也或不
　言而飲人以和與人并立而使人化則不
　約而固孰能解之
　臣義曰上以至信結天下而天下足於信
　至於老者安之少者懷之其孰能解
是以聖人常善救人故無棄人常善救物故
無棄物
　御注曰善者道之繼㝠於道則無善之可
　名善名立則道出而善世聖人體道以濟
　天下故有此五善而至於人物無棄然聖
　人所以愛人利物而物遂其生人樂其性
　者非意之也反一無迹因其常然而已世
　喪道矣天下舉失其恬淡寂常之性而日
　淪於憂患之域非聖人其孰救之
　臣義曰聖人體道無爲以神化天下本五
　善以致用救人於未病救物於未傷且不
　示其救之之迹而民亦莫知其何力於我
　各安其生而已
是謂襲明
　御注曰襲者不表而岀之襲明則光矣而
　不耀
　臣義曰我不示其所以而人莫知其然故
　襲上之五善是謂襲明
故善人不善人之師不善人善人之資
　御注曰資以言其利有不善也然後知善
　之爲利
　臣義曰有善而後見人之不善故善人爲
　不善人之師有不善然後見人之善故不
　善人爲善人之資
不貴其師不愛其資
　御注曰天下皆知善之爲善斯不善已善
　與不善彼是兩忘無容心焉則何貴愛之
　有此聖人所以大同於物
　臣義曰善惡明而情僞起天下始不勝於
　治故無貴愛然後善惡兩忘彼是一實而
　玄德全矣
雖智大迷是爲要妙
　御注曰道之要妙不覩衆善無所用智七
　聖皆迷無所問塗義協于此
　臣義曰有知則有物而不知無物之妙雖
　曰智於道大迷道妙本此故謂之要



宋徽宗道德眞經解義卷之四










宋徽宗道德眞經解義卷之五良五
　　　　　登仕郎臣章安撰義
　道經
　　　知其雄章第二十八
知其雄守其雌爲天下谿爲天下谿常德不
離復歸於嬰兒
　御注曰雄以剛勝物雌柔靜而已聖人之
　智知所以勝物矣而自處於柔靜萬物皆
　往資焉而不匱故爲天下谿谿下而流水
　所赴焉蓋不用壯而持之以謙則德與性
　常合而不離是謂全德故曰常德不離復
　歸於嬰兒氣和而不暴性醇而未散嬰兒
　也孟子曰大人者不失其赤子之心
　臣義曰雄以陽故動而剛雌以陰故靜而
　柔夫動則嚮於有爲靜則本乎有守動而
　不失其靜故知其雄而動以時也惟靜可
　以制動故其守在雌而不以剛勝雌靜而
　下人故爲群動之所歸如彼谿者納流資
　物不見其乏德至有常一而不離靜之至
　也復歸於嬰兒者德復同於初矣
知其白守其黑爲天下式爲天下式常德不
忒復歸於無極
　御注曰白以况德之著黑以况道之復聖
　人自昭明德而默與道會無有一疵天下
　是則是效樂推而不厭故爲天下式正而
　不妄信如四時無或差忒若是者難終難
　窮未始有極也故曰常德不忒復歸於無
　極書於洪範言王道曰歸其有極老氏言
　爲天下式曰復歸於無極極中也有極者
　德之見於事以中爲至無極者德之復於
　道不可致也
　臣義曰白之爲色未受采也照以天光昭
　然而明黑之爲色不可變也復乎玄㝠默
　然而契故黑在所守而白不可不知也知
　白而守黑則虚己而不自用其明致一而
　有以契乎道以是爲式乆而不差如彼寒
　暑天運不忒故復歸於無極謂之有極則
　不離乎中謂之無極則無所不至無所不
　至復乎道者然也
知其榮守其辱爲天下谷爲天下谷常德乃
足復歸於樸
　御注曰性命之外無非物也世之人以得
　爲榮以失爲辱以泰爲榮以約爲辱惟聖
　人爲能榮辱一視而無取舍之心然不志
　於期費而以約爲紀亦虚而已故爲天下
　谷虚而能受應而不藏德至於此則至矣
　盡矣不可以有加矣故曰常德乃足樸者
　道之全體復歸於樸乃能備道夫孤寡不
　穀而王公自以爲稱故抱樸而天下賔
　臣義曰聖人虚己以應世知物之爲榮而
　不見可欲其守在辱而不爲物先不爲動
　始應於彼而已故爲天下谷其體中虚其
　應無窮德至於此足以贍足萬物而不見
　終始德之足也樸者物之全道之體也備
　道然後可以返樸
樸散則爲器
　御注曰形而上者謂之道形而下者謂之
　器有形名焉有分守焉道則全天與人合
　而爲一器則散天與人離而爲二
　臣義曰物以混全爲樸適用爲器樸散則
　判道之全爲器則物爲之用
聖人用之則爲官長
　御注曰道之全聖人以治身道之散聖人
　以用天下有形之可名有分之可守故分
　職率屬而天下理此之謂官長易曰知微
　知彰知柔知剛萬夫之望與此同義
　臣義曰道全於樸性之一也器殊而用異
　材之别也聖人分職帥屬爲之官長在乎
　善器使也
故大制不割
　御注曰化而裁之存乎變刻雕衆形而不
　爲巧
　臣義曰聖人因人材而器使之以爲百官
　之長而聖人無爲以制天下而無所用其
　力
　　　將欲章第二十九
將欲取天下而爲之者吾見其不得已
　御注曰天下大物也有大物者不可以物
　物而不物故能物物明乎物物者之非物
　而無以天下爲者若可以寄托天下將欲
　取天下而爲之則用智而恃力失之遠矣
　是以聖人任道化而不尚智力秦失之强
　殆謂是歟
　臣義曰有所取則物或奪之有所爲則物
　或敗之天下謂之神器非有心者之所能
　取非有力者之所能爲聖人無心而復乎
　無爲故天下樂推而不厭
天下神器
　御注曰制於形數囿於方體而域於覆載
　之兩間器也立乎不測行乎無方爲之者
　敗執之者失故謂之神器
　臣義曰謂之神非有形也謂之器非無形
　也有形無形皆不可得惟體道者得惟體
　道者得之非智力所能爲所能執也
不可爲也
　御注曰宰制萬物役使群動必有不器者
　焉然後天下治故曰上必無爲而用天下
　臣義曰墮於器故爲不器者所用爲之以
　無爲故天下爲之用
爲者敗之
　御注曰能爲而不能無爲則智有所困莊
　子曰多知爲敗
　臣義曰爲之以力則力必竭故困困斯敗
執者失之
　御注曰道之貴者時執而不化則失時之
　行是謂違道
　臣義曰時徙不留道與之化執而不通失
　時之利
故物或行或隨或嘘或吹或强或羸或載或
隳
　御注曰萬物之理或行或隨若日月之往
　來或嘘或吹若四時之相代或强或羸若
　五行之王廢或載或隳若草木之開落役
　於時而制於數固未免乎累惟聖人爲能
　不累於物而獨立於萬物之上獨往獨來
　是謂獨有獨有之人是謂至貴故運神器
　而有餘裕物態不齊而吾心常一
　臣義曰有行則有隨有嘘則有吹有强則
　有羸有載則有隳物理之固然也惟聖人
　不累於物而獨立其上故不與物遷徙而
　善運神器
是以聖人去甚去奢去泰
　御注曰聖人覩萬物之變遷知滿假之多
　累故無益生無侈性無泰至游乎劵内而
　已若是則豈有爲者之敗執者之失乎故
　曰繁文飾貌無益於治
　臣義曰聖人知行隨吹嘘强羸載隳不一
　之物理故知甚則變奢則窘泰則否故務
　去之而無滿假之累
　　　以道佐人主章第三十
以道佐人主者不以兵强天下
　御注曰三軍五兵之運德之末也末者古
　人有之而非其所先以道佐人主者務本
　而已故不以兵强天下
　臣義曰兵凶器也所以輔德聖人不得已
　而用之故爲德之末非堯舜之道不敢陳
　於王前故當以道佐主
其事好還
　御注曰孟子所謂反乎爾者
　臣義曰强必弱其勢然也况以兵取强於
　天下其能終强耶
師之所處荆棘生焉大軍之後必有凶年
　御注曰下奪民力故荆棘生焉上違天時
　故有凶年詩曰綏萬邦屢豐年綏萬邦則
　人和矣人和則天地之和應
　臣義曰師之所處破亡民業故荆棘生大
　軍之後殺氣傷天和故陰陽乖而凶年至
故善者果而已矣不敢以取强焉
　御注曰事求可功求成用力少見功多者
　聖人之道以强勝人是謂凶德故師克在
　和不在衆
　臣義曰勇於强取必勝者衆人之所謂果
　不敢取强而果於勿矜勿伐勿驕不得已
　而已
果而勿矜果而勿伐果而勿驕果而不得已
是果而勿强
　御注曰縁於不得已之類聖人之道故師
　以中而吉以正而無咎不得已而後應功
　求成而已自矜則不長自伐則無功自驕
　則不足觀也已體此四者所以成而勿强
　臣義曰果於勿矜故足以成能果於勿伐
　故足以成功果於勿驕故不盈而善勝果
　於不得已故不輕而善動其果如此故能
　有成何以强爲
物壯則老
　御注曰夏長秋殺之化可見已
　臣義曰盛則有衰物化如此
是謂非道
　御注曰道無終始不與物化
　臣義曰道以柔弱爲用故亘古今而不變
　物以强自累其生非道故也
非道早已
　御注曰外乎道則有壯老之異
　臣義曰形非道不生外乎道故早已
　　　夫佳兵章第三十一
夫佳兵者不祥之器物或惡之故有道者不
處
　御注曰吉事有祥兵凶器也故曰不祥兵
　戢而時動有道者耀德不觀兵故不處
　臣義曰師之所處荆棘生焉大軍之後必
　有凶年器之不祥如此故爲物惡有道者
　不處也
是以君子居則貴左用兵則貴右兵者不祥
之器非君子之器
　御注曰左爲陽而主生右爲陰而司殺陽
　爲德陰爲刑君子貴德而畏刑故曰非君
　子之器
　臣義曰陽以生爲德故貴左陰以殺爲刑
　故貴右尚殺故爲不祥之器尚德故爲君
　子之器
不得已而用之恬淡爲上故不美也若美必
樂之樂之者是樂殺人也
　御注曰禁暴救亂逼而後動故不得已無
　心於勝物故曰恬惔爲上無心於勝物則
　兵非所樂也故不美
　臣義曰殺以止殺豈得已也兵非所樂故
　不美不美故以恬惔爲上
樂殺人者不可得志於天下矣
　御注曰國君好仁天下無敵安其危而利
　其災樂其所以亡者怨之所歸禍之所集
　也
　臣義曰樂於殺人不仁甚矣不仁故嗜殺
　而人無所自生故爲怨禍之府
吉事尚左凶事尚右是以偏將軍處左上將
軍處右言居上勢則以喪禮處之殺人衆多
以悲哀泣之戰勝以喪禮處之
　御注曰易以師爲毒天下雖戰而勝必有
　被其毒者故居上勢與戰勝者以喪禮處
　之
　臣義曰仁人之於天下無彼我之異無遠
　近之殊一視同仁故惡佳兵爲不祥之器
　以哀禮處軍殺人衆多以悲哀泣之戰勝
　以哀禮處之豈得已而用之也
　　　道常無名章第三十二
道常無名
　御注曰道者天地之始豈得而名
　臣義曰生天生地者道也道常於無何名
　之有
樸雖小天下莫能臣
　御注曰樸以喻道之全體形名而降大則
　制小道之全體不離於性小而辨物莊周
　所謂其有眞君存焉
　臣義曰道未散於形器故曰樸樸妙而小
　萬物莫不尊之其孰能臣
侯王若能守萬物將自賔
　御注曰道足以爲物之主則物將自賔莊
　子曰素樸而民性得矣服萬物而不以威
　刑幾是已
　臣義曰道之樸渾全於一者也侯王致而
　守之以爲天下正則物不召而自至復於
　無者道也嚮於有者物也故道爲物主而
　物服於道而歸之故爲賔
天地相合以降甘露人莫之令而自均
　御注曰純素之道守而勿失匪特物將自
　賔上際於天下蟠於地上下與天地同流
　則交通成和而萬物咸被其澤甘露者天
　地之和氣傳曰帝王之德上及太清下及
　太寧中及萬靈則甘露降
　臣義曰侯王得一而守之所以調和天人
　之際使之無間故天地之交感陰陽和應
　甘露之降均於天下孰使之然哉
始制有名名亦旣有夫亦將知止知止所以
不殆
　御注曰大道之序五變而形名可舉有形
　之可名則道降德衰澆淳散樸而莫之止
　世之仁人蒿目而憂世之患不仁之人决
　性命之情而饕貴富聖人不然始制有名
　則不隨物遷淡然自足孰能危之故云知
　止不殆
　臣義曰道全於一爲樸樸之始制有名名
　起於一自一之萬而物莫不有名正其名
　順其理斯可以知止矣泥名著有隨物遷
　徙往而不反涉世累之患忘性命之眞而
　失其所安豈不殆哉
譬道之在天下由川谷之與江海也
　御注曰天下一性也道之在天下以性而
　合由川谷之與江海以水而聚同焉者得
　類焉者應聖人之臨莅何爲哉因性而已
　矣
　臣義曰性一也出乎道之大全則性與道
　皆㝠於一散爲川谷會爲江海水何有異
　　　知人者智章第三十三
知人者智
　御注曰傳曰智如目也能見百歩之外内
　不能自見其睫察人之邪正若辨白黑是
　智之事知人而已
　臣義曰私己見以知人而得人之審故曰
　智智雖因於天而有人爲預焉故於已之
　見則昧
自知者明
　御注曰易曰復以自知傳曰内視之謂明
　智以知人則與接爲構日以心鬬復以自
　知者靜而反本自見而已天地之鑒也萬
　物之照也
　臣義曰知物則逐妄自知則返本返本則
　虚一而靜惟靜故明足以鑑天地照萬物
勝人者有力自勝者强
　御注曰至人尚德而不尚力務自勝而不
　務勝人智者詐愚勇者若怯此勝人也而
　所恃者力勝己之私以直養而無害者自
　勝也出則獨立不懼處則遯世無悶無往
　而不勝所以爲强
　臣義曰以力爲勝勝人者也以强爲勝自
　勝者也勝人則人有時而不勝自勝則物
　莫能敵故爲之强嗜欲之至利害之摩威
　武之所臨富貴之所誘貧賤之窘死生之
　迫無所動其心此所謂自勝也
知足者富
　御注曰有萬不同之謂富知足者務内游
　而取足於身萬物皆備國財并焉
　臣義曰不自足者歉然求之無厭而未始
　有足也足於我而無待於外富孰加焉
强行者有志
　御注曰自强不息斯志於道
　臣義曰强於自勝行而不息有志於道者
　如此
不失其所者乆
　御注曰立不易方故能乆於其道與時推
　移與物轉徙者可暫而已
　臣義曰抱一不離氣守不亂神全而游夫
　物初故復乎道常
死而不亡者壽
　御注曰生有所乎萌死有所乎歸原始反
　終故知死生之說聖人通乎晝夜之道而
　知死之未始異於生故其形化其神不亡
　與天地并而莫知其極非壽而何此篇之
　義始於知人所以窮理中於知足所以盡
　性終於不亡所以至於命則造化在我非
　夫無古無今而入於不死不生者孰能與
　此
　臣義曰有生斯有死有死則有生死生猶
　朝暮之變爾物之出入於變化者皆然也
　聖人達死生之變通晝夜之理雖形體順
　變而性覺湛然莫知其極蔽蒙之人迷愚
　抱執則雖生也其猶死爾達觀忘形神全
　於一不見終始雖云其死孰知其亡故曰
　壽
　　　大道泛兮章第三十四
大道泛兮其可左右
　御注曰泛兮無所繫較故動靜不失往來
　不窮左之右之而無不可
　臣義曰道無乎不在故汎然無所不之左
　之右之何係之有
萬物恃之以生而不辭功成不居
　御注曰往者資之求者與之萬物自形自
　化自智自力而不居其功譬彼四時功成
　者去
　臣義曰莊周曰形非道不生則道者萬物
　所恃以生者也道生萬物而未始或辭生
　其所自生成其所自成何功之居
衣被萬物而不爲主故常無欲可名於小矣
萬物歸焉而不知主可名於大矣
　御注曰道復於至幽則小而與物辨顯於
　至變則大而與物交與物辨故常無欲與
　物交故萬物歸焉覆露乎萬物而不示其
　宰制之功故不爲主鼓舞乎群衆而莫窺
　其歸往之迹故不知主夫道非小大之可
　名也云可名者道之及乎物者爾
　臣義曰道遍覆於萬物而藏於至無未始
　出而主之也故曰不爲主常無欲則與物
　辨而復於至幽故名於小矣萬物鼓舞
　於道而爲之歸往未始知其所以爲主也
　與物交而顯於至變而物所不能知故可
　名於大不爲主者道也不知主者物也物
　不足以知道而所可見者大而無方爾
是以聖人終不爲大故能成其大
　御注曰功蓋天下而似不自己故業大而
　富有孟子曰大而化之之謂聖夫大而能
　化則豈有爲大之累所以能成其大
　臣義曰道以不爲主故萬物歸往焉而不
　知故可名於大是故聖人不自大所以能
　成其大者體道故也
　　　執大象章第三十五
執大象天下往
　御注曰象如天之垂象無爲也運之以健
　無言也示之以文聖人之御世處無爲之
　事行不言之教而民歸之如父母故曰執
　大象天下往
　臣義曰大則有形象則有像故以執言之
　聖人體道無爲夫何所執出而經世則道
　之所運文之所示蓋有象焉執其象而不
　示之以迹而天下化其道故爲天下之所
　歸往其象也本乎道故謂之大
往而不害
　御注曰陰陽和靜鬼神不擾群生不傷萬
　物不夭民雖有知無所用之何害之有
　臣義曰天下歸往則投迹者衆以迹治之
　所以爲害聖人無爲於上而遂萬物之自
　然誘然皆生而不知其所生同焉皆得而
　不知其所得使天地之間幽之陰陽鬼神
　明之群生萬民各適其性無所往而不利
　故曰不害
安平泰
　御注曰安則無危亡之憂平則無險陂之
　患泰者通而治也
　臣義曰往而不害則無所往而不自安安
　則底於平而同於道是道之泰也故安而
　後平平而後泰
樂與餌過客止
　御注曰悦聲與味者世之人累乎物累乎
　物而不能自解者物有結之故止
　臣義曰樂以聲感人餌以味悦口以其所
　美感移於人而心爲之留其不能自解如
　此
道之出言淡乎其無味視之不足見聽之不
足聞用之不可旣
　御注曰味之所味者嘗矣而味味者未嘗
　呈故淡乎其無味色之所色者彰矣而色
　色者未嘗顯故視之不足見聲之所聲者
　聞矣而聲聲者未嘗發故聽之不足聞若
　是者能苦能甘能玄能黄能宫能商無知
　也而無不知也無能也而無不能也故用
　之不可旣
　臣義曰至道無味無見無聞而復乎至無
　以無應有從體起用故用之不旣
　　　將欲歙之章第三十六
將欲歙之必固張之將欲弱之必固强之將
欲廢之必固興之將欲奪之必固與之
　御注曰陰陽相照相蓋相治四時相代相
　生相殺萬物之理人倫之傳其斂散也其
　盛衰也其僨起也其虧盈也幾常發於至
　微而莫覩其眹惟研幾之聖人得先見之
　吉賢者殆庶幾而已陽盛於夏而陰生於
　午陰凝於冬而陽生於子句踐欲弊吴而
　勸之伐齊智伯欲襲仇由而遺之廣車此
　聖人所以履霜而知堅冰之至消息滿虚
　不位乎其形故勇者不能弱智者不能奪
　臣義曰陰陽之運萬物之理其盛衰强弱
　盈虧成敗旋環無已必有幾焉發於至微
　聖人研幾得乎先見故能微明是以固張
　以歙其張固强以弱其强以彼興之不義
　也又固興之則勢自廢也以彼取之不善
　也又固與之則勢自奪也然則剛强在彼
　柔弱在此而强者必折理之自然也聖人
　所以酬酢萬變成天下之務而物莫知其
　所由然者以此道也
是謂微明
　御注曰其未兆爲微而其理爲甚著揚雄
　曰水息淵木消枝賢人覩而衆莫知
　臣義曰無形之中獨見有焉其微如此而
　萬物之理藏乎其間研幾先見探賾得之
　蓋已甚明賢人功用同乎造化而衆何以
　知歙張弱强廢興與奪微明如此
柔之勝剛弱之勝强
　御注曰積衆小不勝爲大勝者惟聖人能
　之經曰天下莫柔弱於水而攻堅强者莫
　之能先莊子外篇論夔虱風之相憐曰指
　我則勝我䠓我則勝我而折大木蜚大屋
　者惟我能也
　臣義曰以剛勝剛其剛必折以强制强其
　强交傷柔則不爭而物莫與之爭弱則不
　敵而物莫與之敵故剛之與强反爲柔弱
　之所勝理勢然也
魚不可脱於淵國之利器不可以示人
　御注曰淵者魚之所以藏其身利器者國
　之所以制人吞舟之魚碭而失水則蟻能
　苦之故不可脱於淵君見賞者則人臣用
　其勢君見罰者則人臣乗其威賞罰治之
　具且不可示况治之道乎聖人所以操利
　器而不示非用其强也蓋有妙道焉能窮
　海内而無智名威服萬物而無勇功不務
　於勝物而得常勝之道陽開陰閉變化無
　窮馭群臣運天下而莫之測故制人而不
　制於人本在於上要在於主而天下治
　臣義曰魚以深淵藏其身脱於淵則制於
　人國以利器藏其用示於人則不能制人
　聖人運化機於不測斡至權以適變宰制
　天下役使群動而神德妙道物莫得窺其
　涯略至於智名勇功不可得而形容則賞
　罰治具孰得有倒持之患
　　　道常無爲章第三十七
道常無爲而無不爲
　御注曰寂然不動感而遂通天下之故
　臣義曰道常無爲者道之體也而無不爲
　者道之用也道不爲而自然付當萬物而
　無不爲也
侯王若能守萬物將自化
　御注曰鑑水之與形接也不設智故而物
　之方圓曲直不能逃也侯王守道以御世
　出爲無爲之境而爲出於無爲化貸萬物
　而萬物化之若性之自爲而不知爲之者
　故曰自化
　臣義曰天何言哉四時行焉侯王體道法
　天治之以無爲而不廢其所爲見其無不
　爲而實未嘗爲因物之理乗時之適我何
　爲哉道爲之守爾我以道化萬物而萬物
　化其道而莫知其爲之者故曰自化
化而欲作吾將鎭之以無名之樸
　御注曰孟子曰待文王而後興者凡民也
　民惟上之從化而欲作則離道以善險德
　以行將去性而從心不足以定天下惟道
　無名樸而未散故作者鎭焉救僿者莫若
　忠爲是故也
　臣義曰上以道化天下萬物化上所守之
　道而不知其所以化亦將復乎性命之常
　而同然皆生於無爲之域故謂之化作則
　有爲也欲作則將嚮乎有爲而流於僞以
　無名之樸鎭定其志泯其欲作之妄而俱
　復乎天性之渾全
無名之樸亦將不欲
　御注曰季眞之莫爲在物一曲古之道術
　有在於是者雖然寡能備天地之體故亦
　將不欲此老氏所以祛其惑解其蔽
　臣義曰道强名也忘其所守之道祛其欲
　作之心謂之無名之樸無名之樸亦將不
　欲則不欲之欲且又忘矣忘其所忘所以
　反乎無物物我元同何欲之有
不欲以靜天下將自正
　御注曰水靜則平中凖大匠取法焉不欲
　以靜則不失其正先自正矣故天下將自
　正易曰乾道變化各正性命乾道變化則
　無爲也各正性命則不欲以靜天下將自
　正也以道治天下至於各正性命此之謂
　治之至
　臣義曰不欲則心復於無以靜則虚一而
　正先自正矣故天下將自正天下至於各
　正性命道治之極致也


宋徽宗道德眞經解義卷之五
宋徽宗道德眞經解義卷之六良六
　　　　登仕郎臣章安撰義
　德經
　御注曰道無方體德有成虧合於道則無
　德之可名别於德則有名之可辨仁義禮
　智隨量而受因時而施是德而已體道者
　異乎此故列於下經
　臣義曰道乃强名復於常無故無方體德
　有所得繼道之失故有成虧無得爲德㝠
　於一致則德與道渾乎無名有得爲德至
　於自私則德與道明然可辨仁者得之爲
　仁義者得之爲義即理爲禮即知爲智德
　之所受所施其名可辨而離遠於道惟全
　德者實無所得而未嘗異道
　　　上德不德章第三十八
上德不德是以有德
　御注曰物得以生謂之德同焉皆得默與
　道會過而不悔當而不自得也是謂不德
　孔子不居其聖而爲聖之時乃所以有德
　臣義曰物生乎道而各得於道德全於性
　與道渾一而未始或異無得於道而道自
　得也故德周萬物而無累
下德不失德是以無德
　御注曰認而有之自私以失道何德之有
　臣義曰以德爲得以得爲執有之不失離
　道遠矣
上德無爲而無以爲
　御注曰不思而得不勉而中不行而至上
　德也
　臣義曰無爲則無得於道也無得於道則
　復於至無而無以爲也
下德爲之而有以爲
　御注曰不思則不得不勉則不中不行則
　不至下德也德有上下此聖賢之所以分
　歟離形去智通於大同仁義禮智蓋將簡
　之而弗得故無以爲屈折禮樂吁俞仁義
　以慰天下之心得人之得而不自得其得
　故有以爲
　臣義曰有爲則有得而道也有德於道則
　不能無爲而勢不自已也
上仁爲之而無以爲
　御注曰堯舜性之仁覆天下而非利之也
　故無以爲
　臣義曰德無不容而仁迹行焉無事於作
　故無以爲
上義爲之而有以爲
　御注曰列敵度宜之謂義以立我以制事
　能無爲乎
　臣義曰有我可立有事可制仁有不足道
　無不理而義功著焉爲可已
上禮爲之而莫之應則攘臂而仍之
　御注曰禮以交物以示人以節文仁義其
　用多矣莫先施報而已施之盡而莫或報
　之則忿爭之心生而乖亂之變起春秋之
　時一言之不讎一拜之不中兩國爲之暴
　骨則攘臂而仍之尚其患之小者聖人厚
　於仁而薄於義禮以履之非所處也故上
　仁則同於德上義則有以爲上禮則有莫
　之應者
　臣義曰禮曲爲防事爲制節文仁義發乎
　容體雖名止邪之具然尚往來先報施以
　其繁縟迭相責望此實爭亂之端
故失道而後德失德而後仁失仁而後義失
義而後禮夫禮者忠信之薄而亂之首也
　御注曰道不可致故失道而後德德不可
　至故失德而後仁仁可爲也爲則近乎義
　故失仁而後義義可虧也虧則飾以禮故
　失義而後禮至於禮則離道滋遠而所失
　滋衆矣凡物不并盛陰陽是也理相奪予
　威德是也實厚者貌薄父子之禮是也由
　是觀之禮繁者實必衰也實衰則僞繼之
　而爭亂作故曰夫禮者忠信之薄而亂之
　首也
　臣義曰有得於道道之失也有爲於仁德
　之失也相嘘相濡仁之失也有制有介義
　之失也文滅質博溺心而忠信薄矣禮之
　所制者外所事者迹所拘者繁文則所本
　者末也此虚僞日滋爲亂之始
前識者道之華而愚之始也
　御注曰道降而出出而生智以智爲鑿揣
　而鋭之敝精神而妄意度兹謂前識前識
　則徇末而忘本故爲道之華心勞而智益
　困故爲愚之始億則屢中此孔子所以惡
　子貢
　臣義曰道以不知不識爲本而貴乎無以
　知爲也故以智巧爲末華草木之末也華
　盛則本衰矣事於智巧豫事而識則去本
　遠矣故爲道之華以知爲智兹所以爲愚
　之始
是以大丈夫處其厚不處其薄居其實不居
其華故去彼取此
　御注曰在彼者道所去在此者道所尚道
　所尚則厚而不薄實而無華非夫智足以
　自知返其性本而不流於事物之末習其
　孰能之易曰敦復無悔中以自考也敦者
　厚之至也人生而厚者性也復其性者處
　其厚而已此大丈夫所以備道而全德
　臣義曰本乎在我者此也道之本也本乎
　在物者彼也道之末也本則言其厚而實
　末則言其薄而華取此所以處厚而居實
　去彼所以不處薄而不居其華知所去取
　是謂大丈夫
　　　昔之得一章第三十九
昔之得一者天得一以清地得一以寧神得
一以靈谷得一以盈萬物得一以生王侯得
一以爲天下正其致之一也
　御注曰莊子曰通於一萬事畢致一則不
　二抱一則不離守一則不遷能知一則無
　一之不知不能知一則無一之能知昔之
　得一者體天下之至精物無得而耦之者
　故確然乎上者純粹而不雜隤然乎下者
　靜止而不變至幽而無形者神也得一則
　不昧至虚而善應者谷也得一則不窮萬
　物以精化形故得一以生侯王以獨制衆
　故得一以爲天下正自天地以至於侯王
　雖上下異位幽明散殊而天之所以清地
　之所以寧侯王之所以爲天下正非他求
　而外鑠也一以致之而已故曰其致之一
　也
　臣義曰昔則近古今則嚮事近古則言去
　道未遠天地神谷侯王皆本乎道故以昔
　言一者道之樸也至虚混全至精未散氣
　復於元故天得之純粹而不雜故其體也
　清地得之靜止而不變故其體也寧至幽
　之鬼神得之則其靈不昧至虚之空谷得
　之則其盈不窮萬物得之精全其生侯王
　得之爲天下正皆本乎道其致一也
天無以清將恐裂地無以寧將恐發神無以
靈將恐歇谷無以盈將恐竭萬物無以生將
恐滅侯王無以爲正而貴高將恐蹶
　御注曰天職生覆地職形載裂則無以覆
　發則無以載神依人而行者也歇則無所
　示谷受而不藏者也竭則莫之應聚則精
　氣爲物得一以生故也散則游魂爲變失
　一以滅故也惟正也故能御萬變而獨立
　於萬物之上無以爲正而貴高將不足以
　自保能無蹶乎
　臣義曰天清於一無以清則裂而不能廣
　覆地寧於一無以寧則發而不能厚載神
　靈於一無以靈則歇而無所示谷盈於一
　無以盈則竭而莫能應萬物生於一無以
　生則滅侯王正於一無以正則蹶
故貴以賤爲本高以下爲基
　御注曰賤者貴之所恃以爲固下者高之
　所自起世之人覩其末而聖人探其本世
　之人見其成而聖人察其微故常得一也
　臣義曰貴而忘賤其貴蹷矣高而忘下其
　基危矣
是以侯王自稱孤寡不穀此其以賤爲本耶
非乎
　御注曰孤寡不穀名之賤者也而侯王以
　爲稱知所本而已侯王所以貴高而不蹷
　其以此乎
　臣義曰侯王知所本在賤故以孤寡不穀
　自稱而不以貴高自累故能保其貴
故致數譽無譽
　御注曰自高以勝物自貴以賤物强而不
　知守以柔白而不知守以黑以求譽於世
　而致數譽則過情之譽暴集而無實之毁
　隨至所以無譽
　臣義曰知一則知本故能自賤自下而韜
　乎至貴苟自高自貴數以求譽而無實之
　毁其能免乎
不欲琭琭如玉落落如石
　御注曰玉貴而石賤一定而不變聖人乗
　時任物而無所底滯萬變無常而吾心常
　一是眞得一者也故不可得而貴賤孟子
　曰所惡乎執一者謂其執一而廢百也不
　欲琭琭如玉落落如石非知化之聖不能
　及此是謂上德
　臣義曰玉石性正一而不變者也一而不
　能變是物也非所謂得一者也得一者曲
　應萬變酬酢無窮而無所底滯而心未始
　或離於一孰得而貴賤之也如玉貴之也
　如石賤之也玉石不能變貴賤蓋已定非
　所謂通於一者也故曰不欲
　　　反者道之動章第四十
反者道之動弱者道之用天下之物生於有
有生於無
　御注曰天下之理動靜相因强弱相濟夫
　物芸芸各歸其根則已往而返復乎至靜
　然感而遂通天下之故則動無非我故曰
　反者道之動柔之勝剛弱之勝强道之妙
　用實在於此莊子曰積衆小不勝爲大勝
　者惟聖人能之故云弱者道之用四時之
　行斂藏於冬而蕃鮮於春水之性至柔也
　而攻堅强者莫之能先其此之謂歟然則
　有無之相生若循環然故無動而生有有
　極而歸無如東西之相反而不可以相無
　也彼蔽於莫爲溺於或使豈道也哉
　臣義曰道以虚靜爲正故以動爲反動離
　乎靜而復反乎靜歸根反本也道之動如
　此道以不爭爲勝故以弱爲用柔之勝剛
　弱之勝强道之妙用寓焉天下之物本乎
　至無生而爲有其見於有而復歸於無而
　無復生有是有無旋環相生而不可以相
　無也
　　　上士聞道章第四十一
上士聞道勤而行之
　御注曰士志於道者也上士聞道眞積力
　乆至誠不息
　臣義曰上士志道而信道篤者也故力於
　行而有所至
中士聞道若存若亡
　御注曰中士則有疑心焉疑心生則用志
　分其於道也一出焉一入焉
　臣義曰中士見道不明故信道不篤
下士聞道大笑之不笑不足以爲道
　御注曰下士則信不足以守智不足以與
　明也故笑夫道無形色聲味之可得則其
　去耳目鼻口之所嗜也遠矣莊子曰大聲
　不入於俚耳高言不止於衆人之心
　臣義曰下士物於物而反乎道認幻妄爲
　已有以至道爲虚假聞道之大故笑而不
　信道不爲下士之笑亦不足爲道
故建言有之明道若昧
　御注曰若日月之光照臨下土者明也豐
　智原而不示襲其光而不耀故若昧
　臣義曰明若日月之明昧若昧谷之昧明
　而復乎無明不用明也故若昧
夷道若纇
　御注曰同歸而殊塗一致而百慮
　臣義曰夷則得其平纇則結而止道以不
　平爲平故若纇
進道若退
　御注曰顔淵以退爲進莊子以謂坐忘
　臣義曰爲道日損故若退
上德若谷
　御注曰虚而能應應而不竭虚而能受受
　而不藏經曰爲天下谷常德乃足
　臣義曰虚而能容體道者也故曰上德能
　應能受故若谷
大白若辱
　御注曰滌除玄覽不覩一疵大白也處衆
　人之所惡故若辱
　臣義曰大白不受色潔乎至純者也若辱
　納污之謂也
廣德若不足
　御注曰德無不容而不自以爲有餘故若
　不足秋水時至河伯自喜所以見笑於大
　方之家
　臣義曰德之容也廣不可極可謂至矣若
　不足然此德之益廣與道無窮也
建德若偷
　御注曰聖人躊躇以興事以每成功
　臣義曰聖人不得已而後起其有所建也
　因時任運若偷墮然不急急於從事故德
　之所建彌大
質眞若渝
　御注曰不曰堅乎磨而不磷不曰白乎涅
　而不緇
　臣義曰靜一不變樸乎其純精藏於一全
　乎其眞任彼萬變其質常眞眞之至也至
　眞而世莫知其爲眞其藏深矣故若渝
大方無隅
　御注曰大方者無方之方也方而不割故
　無隅
　臣義曰其方有隅言其在器大而無隅道
　之無方
大器晚成
　御注曰大器者不器之器也不益生不助
　長故晚成
　臣義曰惟大器有遠慮不速成故不益生
　不助長急於求用淺器之所爲也
大音希聲
　御注曰動於無方而感之斯應故希聲
　臣義曰大音德之不聞故其聲也希
大象無形
　御注曰托於窈㝠而視之不得見故無形
　臣義曰無象之象道之全體本於常無何
　形之有
道隱無名夫惟道善貸且成
　御注曰自明道至於大象皆道也道之妙
　不可以智索不可以形求可謂隱矣欲明
　之而不可得也聖人得乎道故予而不費
　應而不匱曲成萬物未嘗擅而有之亦且
　而已道之體隱乎無名而用乃善貸且成
　故勤而行之則造乎不形而止乎無所化
　其餘事猶足以爲帝王之功傳曰學始乎
　爲士終乎爲聖
　臣義曰道之體復於至無道之用藏乎不
　測明之者若昧象之者無形其隱如此故
　不可以知索不可以形求孰得而名之貸
　者應彼之乏予而求復之謂也道應乎無
　方贍乎萬物成其所自成無有終已物之
　所得復歸其本於此無與於彼無費故曰
　善貸且成
　　　道生一章第四十二
道生一
　御注曰泰初有無無有無名一之所起
　臣義曰道常無名一之所生氣之混也
一生二
　御注曰天一而地二次之水生而火次之
　精具而神從之
　臣義曰一氣分而陰陽之氣辨天地之所
　生
二生三
　御注曰一與言爲二二與一爲三
　臣義曰天地位而沖氣之所生故三才具
　矣
三生萬物
　御注曰天肇一於北地耦二於南人成位
　於三三才具而萬象分矣號物之數謂之
　萬自此以往巧曆不能計
　臣義曰有陰有陽而沖氣以爲和物得以
　生號數爲萬其可計耶
萬物負陰而抱陽沖氣以爲和
　御注曰陰止而靜萬物負焉君子所以日
　入而息陽融而亨萬物抱焉聖人所以響
　明而治必有陰陽之中沖氣是已莊子曰
　至陽赫赫至陰肅肅肅肅出乎天赫赫發
　乎地兩者交通成和而物生焉
　臣義曰萬物賦形天地間禀氣於陰陽以
　生故無不負抱之者沖氣之和所以生生
　也
人之所惡唯孤寡不穀而王公以爲稱
　御注曰物罔隆而不殺事靡盛而不衰陰
　陽之運事物之理也消息盈虚與之偕行
　而不失其和其惟聖人乎故孤寡不穀人
　之所惡而王公以爲稱已極而返已滿而
　損所以居上而不危
　臣義曰侯王位乎貴高者也孤寡不穀人
　之所惡者也王公居尊位而稱人所惡知
　滿損之理而要乎不失中故也陰極生陽
　陽極生陰失於偏毗要適乎陰陽之和故
　明損益之理
故物或損之而益益之而損
　御注曰木落則糞本損之而益故也月盈
　則必蝕益之而損故也天地盈虚與時消
　息而况於人乎然則王公之所稱乃所以
　致益而處貴高之道
　臣義曰益之則損損之則益天地盈虚陰
　陽進退理不外是此王公稱人所惡得損
　益之道而與時消息所以位高貴而不蹶
　也
人之所教亦我義教之强梁者不得其死吾
將以爲教父
　御注曰以强制弱以剛勝柔人之所教也
　我之所教則異乎此强梁者有我而好爭
　有死之道智者觀之因以爲戒故將以爲
　教父
　臣義曰物或損之而益益之而損陰陽有
　進則有退有退則有進物之變化陰陽之
　盈虚其理故然理之所在義教師也强制
　弱剛制柔人之所教也强梁者之好爭是
　强於有我以彼之不我勝任强而不自反
　者故卒爲强者之所勝而不得善其死知
　其說者鑒彼消息盈虚損益之理爲教之
　本有父之道
　　　天下之至柔章第四十三
天下之至柔馳騁天下之至堅
　御注曰堅則毀矣銳則挫矣積衆小不勝
　爲大勝者惟聖人能之
　臣義曰剛則不能通於物而易折故毀於
　堅剉於銳至柔則與物無迕逆故能入物
　而有爲而至堅者爲之用馳騁而不知也
無有入於無間
　御注曰莊子外篇論夔蛇風目之相憐而
　終之以目憐心蓋足之行有所不至目之
　視有所不及而惟神爲無方也内篇論養
　生之主而况於庖丁之解牛丁者火之陰
　而神之相也故恢恢乎游刃有餘然則入
　於無間非體盡無窮而游無眹者其孰能
　之
　臣義曰無有則物我皆無有也物我皆無
　有則體神而㝠於道故妙於無方游乎無
　眹
是以知無爲之有益也
　御注曰柔之勝剛無之攝有道之妙用實
　寓於此棄事則形不勞遺生則精不虧兹
　所以爲有益
　臣義曰經曰天下神器不可爲也爲者敗
　之蓋道之妙用藏於不測豈事於有爲也
　有爲者勞形以事精虧其生何益之有
不言之教無爲之益天下希及之矣
　御注曰不言之教設之以神無爲之益不
　虧其眞聖人以此抱樸而天下賔無爲而
　萬物化故及之者希
　臣義曰體神而其教不言盡道而其益無
　爲至於天下賔萬物化誠希及也
　　　名與身章第四十四
名與身孰親身與貨孰多
　御注曰兩臂重於天下則名與身孰親生
　者豈特隋珠之重哉則身與貨孰多至願
　在我名非所親也至富在我貨非所多也
　惟不知親䟽多寡之辨而殘生損性以身
　爲徇若伯夷死名於首陽之下盜跖死利
　於東陵之上豈不惑哉達生之情而不務
　生之所無以爲此有道者之所以異乎俗
　也
　臣義曰失性命之理累名利之域而不知
　返者不知親䟽多寡之辨爾身在我者也
　至貴至富所自足而無待於外也名貨在
　彼者也物之儻來寄爾喪其在我徇其在
　物至於殘生損性愚亦甚矣且身親於名
　矣身之可忘則名其可固耶身多於貨矣
　身之不有貨其可累耶則孰親孰多有道
　者又在所不許
得與亡孰病
　御注曰列士徇名貪夫徇利其所得者名
　與貨而其亡也乃無名之樸不貲之軀病
　孰甚焉
　臣義曰於物有所得則得之者在外於我
　有所亡則亡之者在内内省則外輕而無
　徇逐之苦喪失之病貪得不已至於精虧
　而不全其生形勞而不舍其神其病也爲
　甚
是故甚愛必大費多藏必厚亡
　御注曰無慕於外則嗇而不費無累於物
　則守而不失取予之相權積散之相代其
　至可必若循環然豈可長乆
　臣義曰取予積散必至之理然物有所愛
　則心爲之役而神爲之費物有所藏則神
　爲之勞而生不能厚
知足不辱
　御注曰處乎不淫之度何辱之有
　臣義曰足乎所自得知其自貴者也何辱
　之有
知止不殆
　御注曰游乎萬物之所終始故無危殆之
　患
　臣義曰知止於性分之内而無求於外故
　無世患
可以長乆
　御注曰物有聚散性無古今世之人以物
　易性故好名而徇利名辱而身危聖人盡
　性而足天下至大也而不以害其生故可
　以長乆而與天地并
　臣義曰知足則心復於虚知止則神舍於
　靜虚以集道靜以復道故可以長乆


宋徽宗道德眞經解義卷之六







宋徽宗道德眞經解義卷之七良七
　　　　登仕郎臣章安撰義
　德經
　　　大成若缺章第四十五
大成若缺其用不敝
　御注曰域中有四大道居一焉體道之全
　故可名於大無成與虧是謂大成不有其
　成故若缺知化合變而不以故自持故其
　用不敝此孔子所以集大成而爲聖之時
　臣義曰大成者言乎道也道之大成孰得
　以見其全故若缺若缺者不見其成之謂
　也成而不見其所以爲成故其用不敝
大盈若沖其用不窮
　御注曰充塞無外贍足萬有大盈也虚以
　應物沖而用之故施之不竭其用不窮良
　賈深藏若虚盛德容貌若愚
　臣義曰大盈者言其德也德之大盈則其
　用也坎然若沖若沖則其用不窮蓋有其
　德而居其盈則窮矣
大直若屈
　御注曰順物之變而委蛇曲直不求其肆
　故若屈
　臣義曰曲以應變周流不居而不與物爭
　直物亦莫見其直而未始失其直
大巧若拙
　御注曰賦物之形而圓方曲直不覩其妙
　故若拙
　臣義曰雕刻衆形未嘗有爲也一無所爲
　而巧成在物大巧也不見其所以爲而莫
　覩其妙故若拙
大辯若訥
　御注曰不言之辯是謂大辯惠施多方其
　辯小矣
　臣義曰言以明道也未若不言而道自明
躁勝寒靜勝熱清靜爲天下正
　御注曰陽動而躁故勝寒陰止而靜故勝
　熱二者毗於陰陽而不適中方且爲物汨
　方且與動爭烏能正天下惟無勝寒之躁
　勝熱之靜則不雜而清抱神而靜天下將
　自正
　臣義曰躁則熱中熱中則雖寒可勝靜則
　心清心清則雖熱可勝惟寒與熱陰陽之
　氣也而躁靜之心勝則寒暑爲之不知故
　何所正也氣復於一故清而不雜神抱於
　一故靜而不亂惟清與靜致一者也故爲
　天下正
　　　天下有道章第四十六
天下有道却走馬以糞
　御注曰以道治天下者民各樂其業而無
　所爭糞其田疇而已
　臣義曰有道則無欲無欲則無爭故却走
　馬民務本而樂業故不辭賤事之作勞
天下無道戎馬生於郊
　御注曰强凌弱衆暴寡雖疆界不能正也
　臣義曰戎馬生於郊則荒田萊而蕪五穀
　弱寡者凌暴於强衆故不能正疆界則民
　失其所可知矣
罪莫大於可欲
　御注曰不見可欲使心不亂人之有欲至
　於决性命之情以爭之罪之所起也
　臣義曰無可無欲心之忘也有可有欲爭
　之始也欲而可之不得其欲則爭爭則亂
　罪莫大也
禍莫大於不知足
　御注曰平爲福有餘爲禍知足不辱何禍
　之有
　臣義曰不知足則其欲無窮故禍之至也
　不可解
咎莫大於欲得
　御注曰欲而得則人所咎也
　臣義曰得其所欲則人各求得而獲咎於
　衆
故知足之足常足矣
　御注曰人見可欲則不知足不知足則欲
　得欲得則爭端起而禍亂作泰至則戎馬
　生於郊然則知足而各安其性命之分無
　所施其智巧也日用飲食而已何爭亂之
　有
　臣義曰無厭之求天地所不能足知足乎
　性分之内則無欠餘而常自足
　　　不岀户章第四十七
不出户知天下不窺牖見天道
　御注曰天下雖大聖人知之以智天道雖
　遠聖人見之以心智周乎萬物無遠之不
　察故無待於出户心潜於神明無幽之不
　燭故無待於窺牖莊子曰其疾俯仰之間
　再撫四海之外兹聖人所以密運而獨化
　臣義曰出户而知知其所可知爾窺牖而
　見見其所可見爾天下之大天道之廣豈
　可以知知以見見乎出户則離此而有所
　知其知能幾也窺牖則即彼而有所見其
　見豈遠也聖人密運獨化不以知知故無
　所不知不以見見故無所不見天下者物
　之所在使然者也天道者道之所在自然
　者也其粗在物其妙在道皆不離當體而
　盡夫知見何事於出何待於窺也
其出彌遠其知彌少
　御注曰復其見天地之心乎近取諸身萬
　物咸備求之於陰陽求之於度數而去道
　彌遠所知彌少矣
　臣義曰出則離靜而之動彌遠則不能求
　復其初出彌遠知彌少理在於是
是以聖人不行而知不見而名不爲而成
　御注曰以吾之智而知天下是謂不行而
　知以吾之心而見天道是謂不見而名不
　行而知不見而名夫何爲哉巍巍乎其有
　成功是謂不爲而成
　臣義曰不離當體盡夫知見何俟出户窺
　牖也出户則有行窺牖則有見聖人不行
　而本乎智不見而本乎心故天下之事皆
　可得而知天道之妙皆可得而名能知能
　名故不爲而爲成其所自成也
　　　爲學日益章第四十八
爲學曰益
　御注曰學以致其道始乎爲士終乎爲聖
　人日加益而道積於厥躬孔子謂顔淵曰
　吾見其進也
　臣義曰爲學所以求多聞也多聞所以窮
　理故要乎進益
爲道曰損
　御注曰致道者墮肢體黜聰明離形去智
　而萬事銷忘故曰日損蘧伯玉所以行年
　六十而六十化
　臣義曰爲道所以致虚也致虚所以盡性
　故要乎日損
損之又損以至於無爲無爲而無不爲矣
　御注曰學以窮理而該有道以盡性而造
　無損之又損則未始有夫未始有無也者
　無爲也寂然不動無不爲也感而遂通天
　下之故以靜則聖以動則王
　臣義曰盡性則極乎至虚而物我忘矣忘
　其所忘而命復乎泰初故無爲以復道之
　體無不爲以盡道之用故靜則聖動則王
　也
故取天下者常以無事及其有事不足以取
天下
　御注曰天下大物也有大物者不可以物
　物而不物故能物物故取天下者常以無
　事天下神器不可爲也爲者敗之執者失
　之故及其有事不足以取天下聖人體道
　而以其眞治身帝之所興王之所起偶而
　應之天下將自賔太王亶父所以去邠而
　成國於岐山之下
　臣義曰天下者道妙之所在神化之所爲
　故謂之大物謂之神器惟有道者天下之
　所歸而未嘗以事爲事也無事而事而復
　乎無爲故天下所以爲我治及其有事則
　將以力取天下而卒底於敗
　　　聖人無常心章第四十九
聖人無常心以百姓心爲心
　御注曰聖人之心萬物之照也虚而能受
　靜而能應如鑑對形以彼妍醜如谷應聲
　以彼巨細何常之有䟽觀萬物而知其情
　因民而已此之謂以百姓心爲心莊子曰
　卑而不可不因者民也
　臣義曰聖人以無心爲心故因時適變豈
　有常哉百姓之心隨時異尚聖人因之因
　其時以爲心故如鑑對形不將不迎示其
　妍醜如谷應聲不揚不抑縁其細大何以
　常爲
善者吾善之不善者吾亦善之德善矣信者
吾信之不信者吾亦信之德信矣
　御注曰善否相非誕信相欺世俗之情自
　爲同異豈德也哉德善則見百行無非善
　者故不善者亦善之德信則見萬情無非
　信者故不信者亦信之眞僞兩忘是非一
　致是謂全德之人此舜之於象所以誠信
　而喜之
　臣義曰聖人之於人無不善無不信故人
　從於善從於信而不敢違也蓋善惡信否
　皆本乎妄情妄見私爲同異爾混一是非
　則無善不善玄同信否則無信不信不善
　者亦善之不信者亦信之則無棄人矣故
　不善者將自善不信者將自信故謂之德
　善德信
聖人之在天下惵惵爲天下渾其心
　御注曰方其在天下則吉凶與民同患雖
　無常心而不可以不戒也故所以爲己則
　惵惵然不自暇逸所以爲天下則齊善否
　同信誕兩忘而閉其所譽渾然而已
　臣義曰惵惵恐懼貌也聖人雖無常心而
　以道在天下及其應世未始不惵惵以爲
　戒蓋有而爲之不敢以易所以同民患也
　所以爲天下則其心渾然將以反樸復性
　同乎古始
百姓皆注其耳目聖人皆孩之
　御注曰天視自我民視天聽自我民聽故
　聖人以百姓爲心聖人作而萬物覩故百
　姓皆注其耳目百姓惟聖人之視聽則聖
　人者民之父母也矜憐撫奄若保赤子而
　仁覆天下
　臣義曰聖人以道渾一天下而心無異心
　故百姓之於上也注耳目以聞見於道而
　化於道聖人孩而視之以其心一而無事
　智巧所以返樸也
　　　出生入死章第五十
出生入死
　御注曰萬物皆出於機皆入於機天機自
　張與生俱生天機自止與死俱死生者造
　化之所始死者陰陽之所變
　臣義曰萬物之生死出入乎陰陽之化機
　而不能自已者也出而爲陽故爲生入而
　爲陰故爲死生於此者死於彼死於此者
　生於彼性無生死而自古以固存神之出
　入而形有生死故曰岀入生死
生之徒十有三死之徒十有三
　御注曰與死生爲徒者出入乎死生之機
　固未免乎累
　臣義曰岀入於生死之機而與生俱生與
　死俱死而未始相離故謂之徒十有三者
　鑿於形者有六麗於魄者有七岀於形生
　淪於幽陰皆與之爲徒
民之生動之死地亦十有三
　御注曰貪生而背理忘生而徇利凡民之
　生動之死地則其生也與死奚擇
　臣義曰有其形則有其生有其生則徇外
　而背理至於失性動皆之乎死地而不能
　全生亦以耳目口鼻四體心知之欲誘之
　至於死地而不自知雖苟得其生何異於
　死
夫何故以其生生之厚
　御注曰生之徒悦生而累形死之徒趣寂
　而忘身動之死地桁楊者相接也形戮者
　相望也是皆不知身之爲大患生之爲有
　涯而存生之過厚耳古之得道者富貴不
　以養傷身貧賤不以利累形不樂壽不哀
　夭朝徹而見獨故能無古今而入於不死
　不生
　臣義曰知生之可樂知死之可哀者泥於
　有形而以死生爲累者也知其未嘗生未
　嘗死者㝠於一致而不以死生爲累者也
　惟其以死生爲累故樂生而惡死以其樂
　也故存生過厚而反害其生曾不知生之
　爲有涯也
蓋聞善攝生者陸行不遇兕虎入軍不被甲
兵兕無所投其角虎無所措其爪兵無所容
其刃夫何故以其無死地
　御注曰善攝生者形全精復與天爲一其
　天守全其神無却潜行不窒蹈火不熱行
　乎萬物之上而不慄故迕物而不慴物莫
　之能傷也易曰通乎晝夜之道而出入於
　死生之機者物莫不然知死生之說而超
　然通乎物之所造其惟至人乎
　臣義曰有生則有死者因氣生精因精生
　神神存以使形神亡則形蜕此涉乎生死
　之域者然也善攝生者氣復於初精全於
　一神妙於無與道同體故其生也天行而
　我未嘗生其出也不忻其死也物化而我
　未嘗化其入也不辭上與造物者游乎一
　氣之混全方且以生爲附贅垂疣以死爲
　决疣潰癰則誰蘄彼爲形乎誰蘄彼爲生
　乎惟能忘其生故無死地無死地則人之
　所畏者我何畏焉物亦莫能爲我之累矣
　爲我之傷矣
　道生之章第五十一
道生之
　御注曰道常無爲而無不爲萬物職職皆
　從無爲殖
　臣義曰道復於至無而群有待之以生
德畜之
　御注曰物得以生謂之德
　臣義曰物生於道而各得於道故畜於德
物形之
　御注曰留動而生物物生成理謂之形
　臣義曰萬物萬形各有得焉
勢成之
　御注曰形質旣具體勢斯成長短之相形
　高下之相傾其勢然也
　臣義曰相生相成相形相傾勢成之也
是以萬物莫不尊道而貴德
　御注曰萬物莫不首之者道也成而上者
　德也尊故能勝物而小之所貴故物莫能
　賤之孟子曰趙孟之貴趙孟能賤之非德
　故也
　臣義曰道爲天地萬物之本始故曰尊尊
　則貴不足言也故道言尊德繼道之後而
　物莫能賤故於德言貴
道之尊德之貴莫之爵而常自然
　御注曰物有時而弊勢有時而傾眞君高
　世良貴在我不假勢物而常自若也
　臣義曰道制萬物而不制於物故尊德繼
　於道而物莫能先故貴道不自尊也萬物
　之所尊德不自貴也萬物之所貴其尊其
　貴不蘄然而常自然
故道生之畜之長之育之成之熟之養之覆
之
　御注曰别而言則有道德勢物之異合而
　言則皆出於道道者萬物之奥也萬物化
　作而道與之生萬物斂藏而道與之成出
　乎震成乎艮養乎坤覆乎乾剛柔相摩八
　卦相蕩若有機緘而不能自已道實冒之
　臣義曰夫德之畜物之形勢之成皆出於
　道道冒萬物爲萬物之奥故物之出入生
　成作化覆被孰有外乎道者
生而不有爲而不恃長而不宰是謂玄德
　御注曰生則兆於動出爲則效於變化長
　則見於統壹道之降而在德者爾然生而
　不有其功爲而不恃其能長而不覩其刻
　制之巧非德之妙而小者孰能與此故曰
　是謂玄德
　臣義曰有所生有所爲有所長離乎道而
　見乎德者也惟其能生而其功不有能爲
　而其能不恃能長而其宰制之迹無所見
　故爲德之玄
　　　天下有始章第五十二
天下有始以爲天下母
　御注曰無名天地之始有名萬物之母始
　與母皆道也自其氣之始則謂之始自其
　生生則謂之母有始則能生生矣
　臣義曰天下有始道之一而已非天地之
　始也所謂有名萬物之母是也一者有名
　之始故爲天下母氣之始者一也物之所
　自生有母道焉
旣得其母以知其子
　御注曰道能母萬物而字之則物者其子
　也通於道者兼物物故得其母以知其子
　臣義曰一之所起道之所以生物也得其
　母則知萬物爲之子
旣知其子復守其母殁身不殆
　御注曰多聞則守之以約多見則守之以
　卓窮物之理而不累於物達道之徼而不
　失其妙則利用出入往來不窮可以全生
　可以盡年而無危殆之患
　臣義曰莊周曰形非道不生則萬物本乎
　道而一之所生也知萬物皆母於一則一
　不可以不守能守一則身雖殁而神不殆
塞其侃閉其門終身不勤
　御注曰兊以言悦門以言出物誘於外則
　心悦於内耳目鼻口神明出焉愼汝内閉
　汝外不以通物爲樂物無得而引之則樂
　天而自得孰弊弊然以物爲事
　臣義曰兊悦於外則心有所之門開其出
　則神嚮於動其兊塞心致一也其門閉神
　致靜也心一神靜此所以守其母也守其
　母則復乎道而無所適而不自得何勤之
　有
開其兊濟其事終身不救
　御注曰妄見可說與接爲構而從事於務
　則與物相刃相靡終身役役而不見其成
　功
　臣義曰心悦於物徇妄逐末往而不返費
　其神用竭勞於事以求其濟愚孰甚焉以
　此喪精失靈夫何以救
見小曰明
　御注曰小者道之妙見道之妙者自知而
　已故無不明
　臣義曰小與樸雖小同故見之曰明自知
　故也
守柔曰强
　御注曰柔者道之本守道之本者自勝而
　已故無不勝
　臣義曰知以柔爲守則知所以自勝
用其光復歸其明
　御注曰明者光之體光者明之用聖人之
　應世從體起用則輝散爲光攝用歸體則
　智徹爲明顯諸仁藏諸用如彼日月萬物
　皆照而明未嘗虧所以神明其德者是也
　臣義曰光者明之見於外者也聖人顯仁
　以應世光之用也藏用以復道明之復也
無遺身殃是謂襲常
　御注曰物之化無常也惟復命者遺物離
　人復歸於明而不與物俱化故體常而無
　患與形諜成光者異矣
　臣義曰用其光而不復則以我爲有而對
　物之無窮光用有盡而物爲身殃是自遺
　其殃也惟復歸其明而遺復於樸故體常
　而不與物化是謂襲常眞常之妙可以㝠
　一而不可以顯取故謂之襲
　　　使我介然章第五十三
使我介然有知行於大道唯施是畏
　御注曰道去奢去泰奢者淫於德泰則侈
　於性施之過也介者小而辯於物介然辯
　物而内以自知則深根固柢而取足於身
　故唯施是畏
　臣義曰忘心者可以得道忘心則無畏介
　然有知行於大道則有心於道矣故於施
　爲不能無畏
大道甚夷而民好徑
　御注曰道夷而徑遠欲速以邀近功而去
　道也遠矣
　臣義曰夫道易知易行而無難者也若大
　路然其夷甚矣而民好徑用智巧趨速捷
　以求近功故失道
朝甚除田甚蕪倉甚虚
　御注曰尚賢使能以致朝廷之治而不知
　力穡積用以成富庶之俗則徇末而棄本
　非可乆之道
　臣義曰朝甚除則飾於外田蕪倉虚則本
　不恤矣飾外而棄本非持乆之道
服文采帶利劍厭飲食資財有餘是謂盜誇
非道也哉
　御注曰劵内者行乎無名劵外者志乎期
　費行乎無名則惟施是畏志乎期費則服
　文采帶利劍厭飲食而資財有餘以爲榮
　不足以爲辱怙侈滅義驕淫矜夸豈道也
　哉
　臣義曰棄本逐末徇外傷内忘其固有而
　有非其所自有忘其自貴而誇非其所自
　貴是謂盜誇
宋徽宗道德眞經解義卷之七
宋徽宗道德眞經解義卷之八良八
　　　　登仕郎臣章安撰義
　德經
　　　善建不拔章第五十四
善建者不拔
　御注曰建中以該上下故不拔
　臣義曰心有係則偏倚不中中則無偏係
　而善建者也故不拔
善抱者不脱
　御注曰抱一以應萬變故不脱
　臣義曰善抱者抱一也純粹不雜一而不
　二故能應變於無窮未始或脱也
子孫以祭祀不輟
　御注曰建中而不外乎道抱一而不離於
　精若是者豈行一國與當年蓋將及天下
　與來世其傳也遠矣
　臣義曰建中抱一其施無窮其道冒於天
　下後世使之享福不已故子孫祭祀不輟
修之身其德乃眞修之家其德乃餘修之鄉
其德乃長修之國其德乃豐修之天下其德
乃普
　御注曰修之身其德乃眞所謂道之眞以
　治身也修之家其德乃餘修之鄉其德乃
　長所謂其緒餘以治人也修之國其德乃
　豐修之天下其德乃普所謂其土苴以治
　天下國家也其修彌遠其德彌廣在我者
　皆其眞也在彼者特其末耳故餘而後長
　豐而後普於道爲外
　臣義曰建中則無過不及抱一則精全不
　二以此修身德乃眞也以此修家德乃餘
　也以此修國德乃豐也以此修天下德乃
　普也其修彌遠其德彌廣道之眞在我者
　也故以眞修身身修然後推其德自家自
　鄉至於國至於天下而德彌廣矣
故以身觀身以家觀家以鄉觀鄉以國觀國
以天下觀天下
　御注曰萬物皆備於我矣反身而誠樂莫
　大焉故以身觀身而身治推此類也天下
　有常然以之觀天下而天下治矣
　臣義曰天下之理蓋有常然而各有極也
　能盡之者不容私智故觀身者不外乎身
　觀家者不外乎家觀鄉觀國觀天下皆若
　是也異乎此非善觀者
吾何以知天下之然哉以此
　御注曰易簡而天下之理得矣
　臣義曰所以知天下之然而盡天下之理
　者本乎中一可謂易簡因性循理而已
　　　含德之厚章第五十五
含德之厚比於赤子
　御注曰惟民生厚因物有遷含德之厚不
　遷於物則氣專而志一孟子曰大人不失
　其赤子之心
　臣義曰人之德性本自渾全因物有遷薄
　而不厚惟物我兩忘而含德之厚精全不
　虧神一不二故復乎無知而心同赤子
毒蟲不螫猛獸不據攫鳥不搏
　御注曰含德之厚者憂患不能入邪氣不
　能襲故物莫能傷焉莊子曰人能虚己以
　游世其孰能害之
　臣義曰比於赤子則精全神固心復乎無
　心而恐懼憂患所不能入固未始有震物
　心也故物亦莫之傷
骨弱筋柔而握固未知牝牡之合而䘒作精
之至也
　御注曰德全者形全故骨弱筋柔而握固
　形全者神全故未知牝牡作合而䘒之精
　之至者可以入神莊子曰聖人貴精
　臣義曰德全則氣全氣全則神全神全則
　形全神全者形不滯於有而氣爲之變化
　故骨弱筋柔而握固氣不感於動而精全
　於一故未知牝牡之合而䘒作
終曰號而嗌不嗄和之至也
　御注曰致一之謂精精則德全而神不虧
　沖氣以爲和和則氣全而嗌不嗄人之生
　也精受於天一而爲智之源和得於天五
　而爲信之本及其至也可以入神可以復
　命而失其赤子之心者精摇而不守氣暴
　而不純馳其形性潜之萬物豈不悲夫
　臣義曰赤子形與物接而心常靜一其聲
　之所發氣之所動爾非心使其氣而有動
　氣之累故全精之一完氣之沖神不虧而
　嗌不嗄故其妙可以入神其常可以復命
　和之至也如此
知和曰常
　御注曰純氣之守制命在内形化而性不
　亡
　臣義曰常者至眞而常然未始或變也故
　形雖蜕化之不一而性有所不立守氣之
　純保乎泰和知其和而無所變故曰常
知常曰明
　御注曰明足以見道者知性之不亡故也
　臣義曰知其性有常而不變而未始或亡
　見道明矣故曰明
益生曰祥
　御注曰祥者物之先見生物之理增之則
　贅禍福特未定也
　臣義曰生理固全何事於益益之爲祥禍
　福未定
心使氣曰强
　御注曰體合於心心合於氣則氣和而不
　暴蹶者趨者是氣也而心實使之兹强也
　以與物敵而非自勝之道
　臣義曰心復於無則氣保於沖心使氣則
　氣失於暴
物壯則老是謂不道
　御注曰道無古今物有壯老强有時而弱
　盛有時而衰役於時而制於數豈道也哉
　臣義曰有壯有老隨時徙化形與之變是
　物也含德之厚比於赤子有常不變其幾
　道乎
不道早已
　御注曰道未始有窮民之迷其日固已乆
　矣
　臣義曰不以道則其生雖壯已失生理
　　　知者不言章第五十六
知者不言言者不知
　御注曰道無問問無應知道者默而識之
　無所事言齧缺問於王倪所以四問而四
　不知多言數窮離道遠矣
　臣義曰道不可言也故道者不言而默
　識可言者道之粗也多言則數窮故言者
　不知道
塞其兊閉其門
　御注曰塗卻守神退藏於密
　臣義曰塞其侃則心無悦於外閉其門則
　神不馳於物所以退藏於密也
挫其鋭解其紛
　御注曰以深爲根以約爲紀
　臣義曰挫其鋭鈍而後利也解其紛不爲
　物結也根深者不見其鋭紀約者何事解
　紛
和其光同其塵
　御注曰與物委蛇而同其波
　臣義曰和其光復歸其明也同其塵則混
　同於物也復其明混於物故能同其波
是謂玄同
　御注曰道復乎至幽合乎至一至幽之謂
　玄至一之謂同玄同則萬物與我將擇焉
　而不可得豈竊竊然自投於親䟽利害貴
　賤之間爲哉
　臣義曰至幽則盡妙至一則不二有無物
　我玄同一致
不可得面親不可得而䟽不可得面利不可
得面害不可得面貴不可得而賤故爲天下
貴
　御注曰世之人愛惡相攻而有戚䟽之態
　情僞相感而有利害之見用捨相權而有
　貴賤之分反復更代未始有極奚足爲天
　下貴知道者忘言忘言者泯好惡忘情僞
　離用捨而玄同於一性之内良貴至足天
　下兼忘故爲天下貴
　臣義曰物於物者可得而親䟽利害貴賤
　之也至於物我玄同則物物而不物於物
　故莫之爵而常自然
　　　以正治國章第五十七
以正治國以奇用兵以無事取天下
　御注曰正者道之常奇者道之變無事者
　道之眞國以正定兵以奇勝道之眞無容
　私焉順物自然而天下治矣
　臣義曰治國以正定道之常也用兵以奇
　勝道之變也取天下以無事道之眞也侯
　王得一爲正而物莫不正國之治也兵以
　克變爲奇而物莫能勝兵之用也法出而
　奸生令下而詐起故無爲之君執左契而
　天下應之所謂無事以取天下也
吾何以知其然哉夫天下多忌諱而民彌貧
　御注曰民不難聚也愛之則親利之則至
　致其所惡則散今也無愛利之心而多忌
　諱之禁民將散而之四方故民彌貧
　臣義曰多忌諱則多事而多禁故民擾於
　法而業不得安故民始亂而彌貧
人多利器國家滋昏
　御注曰有機械者必有機事有機事者必
　有機心機心生則純白不備而或罔上以
　非其道
　臣義曰人以機械相勝詐僞萌生迭爲朋
　附罔蔽此所以滋昏也
人多伎巧奇物滋起
　御注曰伎巧勝則人趨末而異服奇器出
　以亂俗
　臣義曰尚伎巧則風俗弊於奇異
法令滋章盜賊多有
　御注曰尅核太至者必有不肖之心應之
　臣義曰國家昏於人之利器相勝風俗弊
　於人之伎巧相尚忌諱多禁民貧失業則
　治國失其正而以多事擾天下也至於法
　令滋彰防制密甚然後民益無耻矣民無
　耻則無所不爲矣故盜賊多有
故聖人云我無爲而民自化
　御注曰天無爲以之清地無爲以之寧兩
　無爲相合萬物皆化聖人天地而已故民
　曰遷善而不知爲之者
　臣義曰聖人體道無爲以性復性故民化
　於上而不知其所以化也
我好靜面民自正
　御注曰鑑水之與形接也不設智故而物
　之方圓曲直不能逃也夫豈待鈎繩規矩
　而後正哉
　臣義曰靜則致一而民皆一於正
我無事而民自富
　御注曰天下本無事庸人擾之耳無以擾
　之民將自富
　臣義曰上無事則民有餘力安生樂業而
　民富足
我無欲而民自樸
　御注曰不尚賢則民不爭不貴難得之貨
　則民不爲盜同乎無欲而民性得矣
　臣義曰無欲則無心上無心則民得其性
　自足於性分而心復於一全其樸矣
　　　其政悶悶章第五十八
其政悶悶
　御注曰在宥天下下知有之而無欣欣之
　樂
　臣義曰上以道在宥天下下以道自遂其
　生成上下皆正於一而復乎道上不見其
　有爲下不知其帝力悶悶如此
其民淳淳
　御注曰見素抱樸少私寡欲
　臣義曰淳淳者渾厚自如絶私欲復素業
　也
其政察察
　御注曰簡髮而櫛數米而炊竊竊然以苛
　爲明此察察之政
　臣義曰察察著明至纖至悉新政之舉以
　苛爲明也
其民缺缺
　御注曰舉賢則民相軋任知則民相盜故
　無全德
　臣義曰上政察則民巧於爲僞傷於巧而
　不得其全故無全德
禍兮福所倚福兮禍所伏孰知其極
　御注曰昭昭生於㝠㝠有倫生於無形德
　慧術智存乎疢疾高明之家鬼瞰其室知
　時無止知分無常知終始之不可故則禍
　福之倚伏何常之有
　臣義曰否泰窮通禍福吉凶出入終始往
　返倚伏如循環然無有窮極惟安於時分
　故禍福之來任其自爾豈有常耶
其無正邪
　御注曰使同乎我與若者正之旣同乎我
　與若矣烏能正之使異乎我與若者正之
　旣異乎我與若矣烏能正之然則孰爲天
　下之至正哉
　臣義曰知善之爲善斯不善矣知美之爲
　美斯惡矣夫混於至道而莫知所以然孰
　有所謂正也况禍福無極孰爲之正
正復爲奇善復爲妖民之迷也其日固已乆
矣
　御注曰通天下一氣耳今是而昨非先迕
　而後合神竒臭腐相爲終始則奇正之相
　生妖善之更化乃一氣之自爾天下之生
　乆矣小惑易方大惑易性自私之俗勝而
　不明乎禍福之倚伏且復察察以治之民
　安得而反其眞乎
　臣義曰正奇善妖相爲是非皆縁諸妄實
　非大常民之失性固已日乆不能返本以
　契道徒知缺缺於求福茍政事察察而以
　一偏爲正將使天下畢正於我其可得耶
是以聖人方而不割
　御注曰方者介於辨物大方無隅止而不
　流無辨物之迹
　臣義曰方則介而有辨方而不割則混一
　體道而不與物絶
廉而不劌
　御注曰廉者矜於自潔大廉不嗛清而容
　物無刻制之行
　臣義曰潔然獨立於萬物之上而物無不
　容不見刻制也
直面不肆光而不耀
　御注曰直而肆則陵物之態生光而耀則
　揚行之患至内直而外曲用其光而復歸
　其明其唯聖人乎民之迷也以方爲是者
　如子莫之執中以廉爲是者如仲子之操
　知伸而不知屈知彰而不知微以夸末世
　之弊俗而失聖人之大全豈足以正天下
　聖人所以正天下者何哉如斯而已
　臣義曰大直若曲蓋與物委蛇而不失道
　之直直而肆則有其直而陵彼不直矣和
　其光歸其明而塵同於物而未始與物異
　也豈有其光以耀乎外哉直而不肆光而
　不耀此聖人所以正天下也
　　　治人事天章第五十九
治人事天莫若嗇
　御注曰聰明智識天也動靜思慮人也適
　動靜之節省思慮之累所以治人不極聰
　明之力不盡智識之任所以事天此之謂
　嗇天一在藏以腎爲事立乎不貸之圃豐
　智原而嗇岀則人事治而天理得
　臣義曰動靜之勞形思慮之役心人之不
　自治者然也極聰明盡智識天之不能事
　者然也兩者一於嗇則其神不費而神全
　於精一治人事天莫要於此故聖人不失
　於動靜不累於思慮收聰明忘智識而與
　天爲一謂之嗇則其藏深矣而不示其存
　固矣而不費
夫唯嗇是以早復
　御注曰迷而後復其復也晚矣比復好先
　嗇則不侈於性是以早復
　臣義曰嗇則神存而不費故其復早也
早復謂之重積德
　御注曰復德之本也復以自知則道之在
　我者日積而彌新
　臣義曰復以自知德積於内復之以早則
　所得彌積
重積德則無不克
　御注曰能勝之謂克宰制萬物役使群動
　而無所不勝者惟德而已
　臣義曰德之重積則德彌厚矣德彌厚則
　道足以勝己之私而至於忘我忘我則忘
　物物我忘而無不克矣
無不克則莫知其極
　御注曰德至於無所不勝則汎應而不窮
　孰知其極也
　臣義曰德至於無所不勝者物我忘故也
　物我忘而復乎至無曷知其極也
莫知其極可以有國
　御注曰體盡無窮則其於用天下也有餘
　裕矣况有國乎
　臣義曰體道全神然後可以有國者治人
　事天至矣盡矣
有國之母可以長乆
　御注曰道爲萬物母有道者萬世無弊
　臣義曰有國之母者無極之道也惟道常
　而不變故長乆
是爲深根固抵長生乆視之道
　御注曰道者物之母而物其子也性者形
　之根而形其柢也旣知其子復守其母没
　身不殆故可以長乆根深則柢固性復則
　形全與天地爲常故能長生與日月參光
　故能乆視人與物化而我獨存此之謂道
　臣義曰性復於道則其根深矣形以道生
　則其柢固矣根不深則精不全精不全則
　神不固神不固則其形去故根深柢固所
　以長生乆視而固存也
　　　治大國章第六十
治大國若烹小鮮
　御注曰事大衆而數摇之則少成功藏大
　器而數徙之則多敗傷烹小鮮而數撓之
　則潰治大國而數變法則惑是以治道貴
　清淨而民自定
　臣義曰烹鮮任其自熟無用智巧也聖人
　爲無爲付萬物於自爾故若烹鮮
以道莅天下者其鬼不神
　御注曰聖人者神民萬物之主也不得已
　而臨莅天下莫若無爲道常無爲以莅天
　下則人無不治彼依人而行者亦皆安定
　休止莫或出而爲祟故曰其鬼不神
　臣義曰不以道莅天下則人爲私邪所勝
　故陰陽謬戾而鬼靈乗釁得以神其妖上
　莅以道則天清地寧人和氣和而鬼亦寧
　處以正勝也故鬼不神
非其鬼不神其神不傷民非其神不傷民聖
人亦不傷民夫兩不相傷故德交歸焉
　御注曰以道莅天下者莫之爲而常自然
　無攻戰之禍無殺戮之刑是之謂不傷民
　當是時也神與民兩不相傷而德交歸焉
　神無所出其靈響也詒爾多福而已故曰
　其神不傷民民無所施其智巧也日用飲
　食而已夫何傷之有
　臣義曰夫有爲而從事於務天下多忌諱
　至於法令滋彰嚴刑重賦輕敵抗兵田萊
　荒民彌貧而百姓愁苦不能保生此由自
　傷其民爾上以道莅天下而不傷民遂萬
　物性命之理無或干於陰陽之和則百嘉
　大順各得其序而氣應天地之和矣神其
　有傷人者哉詒爾多福而已至於此則人
　神交相歸德而不相傷治之至也


宋徽宗道德眞經解義卷之八











宋徽宗道德眞經解義卷之九良九
　　　　登仕郎臣章安撰義
　德經
　　　大國者下流章第六十一
大國者下流
　御注曰人莫不有趨高之心而趨高者常
　蹶江海所以能爲百谷王者以其善下之
　也
　臣義曰流下則衆流之所歸故成其大
天下之交天下之牝牝常以靜勝牡以靜
爲下
　御注曰天下皆以剛强敵物而我獨寓於
　柔靜不爭之地則人孰勝之者是乃所以
　交天下之道也經曰知其雄守其雌爲天
　下谿
　臣義曰剛强立我則物爲我敵柔則不爭
　靜則不倡惟柔與靜與物無迕所以爲天
　下牝所以爲交天下之道也
故大國以下小國則取小國小國以下大國
則取大國故或下以取或下面取
　御注曰將欲歙之必固張之將欲取之必
　固與之
　臣義曰惟能下故能取不自下者物必下
　之而常爲物下
大國不過欲兼畜人小國不過欲入事人兩
者各得其所欲故大者宜爲下
　御注曰天道下濟而光明故無不覆地道
　卑而上行故能承天人法地地法天故大
　者宜爲下
　臣義曰小國不下大國則速禍大國下小
　國則小國鮮不爲之下不能爲下者常在
　大國故大者宜爲下
　　　道者萬物之奥章第六十二
道者萬物之奥也
　御注曰天奥西北鬰化精也地奥黄泉隱
　魄榮也人奥思慮藴至神也天地與人有
　所謂奥而皆冒於道道也者難終難窮難
　測難識故爲萬物之奥道爲物之奥則物
　者道之顯歟
　臣義曰道者萬物所由出而視之不可見
　也故謂之萬物之奥物皆冒於道道無所
　不庇覆而妙用深密此奥之義
善人之寳
　御注曰利而行之積善成性而神明自得
　聖心循焉
　臣義曰善人知貴愛於道故不失己於物
　而知所自貴
不善人之所保
　御注曰反無非傷也順其理則全動無非
　邪也靜其性則正故可以保身
　臣義曰保如保傅之保若保赤子之保人
　雖不善性靜理順則得其全正道之所保
　也何棄之有道之不棄故謂之保
美言可以市尊行可以加於人人之不善何
棄之有
　御注曰言風波也行實喪也皆非道所貴
　言美而可悦行尊而可尚猶可以市且加
　於人而人服從况體道之奥遍覆包含而
　無所殊乎然則人之不善何棄之有
　臣義曰美言尊行去道彌遠猶可以市苟
　利於人况道之奥覆被無間則人雖不善
　道則保之在所不棄
故立天子置三公雖有拱璧以先駟馬不如
坐進此道
　御注曰君子之守修身而天下平天子三
　公有璧馬以招賢而不務進道以修身則
　捨已而徇人失自治之道矣不如坐進此
　道者求諸已而已道之所在聖人尊之故
　民從之如歸市
　臣義曰天子三公以道莅天下者也拱璧
　駟馬爲物之貴茍志於物則失道徇物而
　不能爲治坐進此道則天下化之歸者如
　市亦求諸己而已
古之所以貴此道者何也不曰求以得有罪
以免邪故爲天下貴
　御注曰求則得之求在我者也古之人所
　以求之於陰陽度數而未得者求在外故
　也惡者遷善愚者爲哲此有罪所以免歟
　道之善救者如此故爲天下貴傳曰天下
　莫不貴者道也
　臣義曰惟道善救人無棄人善救物無棄
　物故求則得之罪則免之所以爲天下貴
　求其在我故求則得之性復其初故罪則
　免之
　　　爲無爲章第六十三
爲無爲事無事味無味
　御注曰道之體無作故無爲無相故無事
　無欲故無味聖人應物之有而體道之無
　於斯三者概可見矣
　臣義曰道無爲也爲其所自成爾道無事
　也事其所自遂爾無爲故無作無事故無
　相無作也無相也則淡乎無味何欲之有
　彼從事於外耽逐世味嗜好以口累者又
　烏知體道之要
大小多少
　御注曰大小言形多少言數物量無窮不
　可爲倪大而不多小而不少則怨恩之報
　孰睹其辨聖人所以同萬有於一無故能
　成其大
　臣義曰大小多少雖涉於形數蓋有不同
　然恩怨一視孰有間然
報怨以德
　御注曰爵禄不足以爲勸戮耻不足以爲
　辱則何怨之有所尚者德而已
　臣義曰涉乎有身之患則驚於寵辱故有
　恩怨放於自得之場則孰有彼此故無恩
　怨所尚者德不見可怨故曰報怨以德
圖難於其易爲大於其細天下之難事必作
於易天下之大事必作於細
　御注曰千丈之堤以螻蟻之穴潰百尺之
　室以突隙之烟焚白圭之行堤也塞其穴
　是以無水難丈人之愼火也塗其隙是以
　無火患天下之事常起於甚微而及其末
　則不可勝圖故聖人早從事焉
　臣義曰事藏於所忽難於謀始其易與細
　知所圖爲則終無失矣事幾一跌未如之
　何矣
是以聖人終不爲大故能成其大
　御注曰爲之於小故能成其大亂已成而
　後治之不亦晚乎
　臣義曰積小以成高大也
夫輕諾必寡信多易必多難是以聖人由難
之故終無難矣
　御注曰禍固多藏於微而發於人之所忽
　聖人之應世常愼微而不忽故初無輕易
　之行而終絶難圖之患凡以體無故也
　臣義曰輕諾細故也而有失信之患多易
　忽微也而有多難之累聖人由且難之是
　以天下之事終無難矣懼微故也
　　　其安易持章第六十四
其安易持其未兆易謀其脆易泮其微易散
爲之於未有治之於未亂
　御注曰安者危之對未兆者已形之對脆
　者堅之對微者著之對持之於安則無危
　謀之於未兆則不形聖人之知幾也脆者
　泮之則不至於堅冰微者散之則不著賢
　人之殆庶幾也奔壘之車沈流之航聖人
　無所用智焉用智於未奔沈所謂爲之於
　未有治之於未亂也
　臣義曰其安其未兆事之未形者也其脆
　其微事之甚細者也事未形而爲之是爲
　於未有也事甚細而治之是治於未亂也
合抱之木生於毫末九層之臺起於累土千
里之行始於足下
　御注曰有形之類大必滋於小高必基於
　下遠必自於近其作始也簡其將畢也必
　巨聖人見端而思末覩指而知歸故不爲
　福先不爲禍始躊躇以興事每以成功
　臣義曰木譬自小及大臺譬自下至高行
　譬自近至遠大也高也遠也皆始於微聖
　人所以興事成功蓋本於此
爲者敗之執者失之是以聖人無爲故無敗
無執故無失
　御注曰聖人不從事於務故無敗不以故
　自持故無失昧者規度而固守之去道愈
　遠能無敗失乎
　臣義曰爲而求成則敗斯至執以求得則
　失斯至惟無爲故成其所自成而無敗惟
　無執故得其所自得而無失
故民之從事常於幾成而敗之
　御注曰中道而止半途而廢始勤而終怠
　者凡民之情莫不然故事常幾成而至於
　敗
　臣義曰有始有卒者其聖人乎凡民離道
　而事事其能乆乎故未始不敗
愼終如始則無敗事矣
　御注曰靡不有初鮮克有終終始惟一時
　乃日新施之於事何爲而不成
　臣義曰終始如一愼之至也事固無敗
是以聖人欲不欲不貴難得之貨學不學以
復衆人之所過
　御注曰欲利者以物易己務學者以博溺
　心夫豈足以造乎無爲聖人不以利累形
　欲在於不欲人我之養畢足而止故不貴
　難得之貨不以人滅天學在於不學緝熙
　於光明而已故以復衆人之所過道之不
　明也賢者過之况衆人乎復其過而反之
　性此絶學者所以無憂而樂
　臣義曰性分本自足故無欲性理本自明
　故無學惟忘其所自足故多欲而至於失
　己昧其所自明故博學而至於溺心聖人
　不以利累形而欲在於不欲故不貴貨不
　以人滅天而學在於不學故以復衆人之
　所過謂之過失中也救其過所以復性
以輔萬物之自然而不敢爲
　御注曰天高地下萬物散殊豈或使之性
　之自然而已輔其自然故能成其性爲者
　敗之故不敢爲此聖人所以恃道化而不
　任智巧
　臣義曰萬物之性各具自然聖人無爲體
　道輔之而已生者遂其生成者遂其成人
　爲無與焉爲之則敗故不敢爲也
　　　古之善爲道章第六十五
古之善爲道者非以明民將以愚之
　御注曰民可使由之不可使知之古之善
　爲道者使由之而已反其常然道可載而
　與之俱無所施智巧焉故曰愚三代而下
　釋夫恬淡無爲而悦夫淳淳之意屈折禮
　樂以正天下之形吁俞仁義以慰天下之
　心將以明民名曰治之而亂孰甚焉
　臣義曰三代以來教化詳明其文益勝而
　周末大弊明民之過也故老氏將以愚之
　也使不知善之爲善美之爲美而無所跂
　尚各安其性分而不戕其天眞全於自得
　而不以僞爲故可以反常復樸
民之難治以其智多
　御注曰天下每每大亂罪在於好知
　臣義曰人以智勝日益虚僞豈勝治哉
故以智治國國之賊
　御注曰法岀而奸生令下而詐起
　臣義曰尚智則人以奸僞勝而難治故智
　爲國之賊
不以智治國國之福
　御注曰焚符破璽而民鄙樸掊斗折衡而
　民不爭
　臣義曰不以智至於民樸不爭爲國之福
　氣大於是
知此兩者亦楷式
　御注曰知此兩者則知所以治國知所以
　治國故民則而象之以爲楷式
　臣義曰上知以智不以智兩者之爲治則
　民知則效而有所楷式
常知楷式是謂玄德玄德深矣遠矣與物反
矣
　御注曰玄者天之色常知楷式而不用其
　智則與天合德深不可測遠不可窮獨立
　於萬物之上物無得而耦之者故曰與物
　反矣
　臣義曰知楷式而不以智則心復乎無心
　知復乎無知是德之玄玄德至深至遠故
　反乎物而㝠於道
然後乃至大順
　御注曰順者天之理乃至大順者去智與
　故循天之理而已莊子曰與天地爲合其
　合緍緍若愚若昏是謂玄德同乎大順惟
　若愚若昏所以去智
　臣義曰玄德之世物物各順其自然而不
　知其所以然是謂大順
　　　江海爲百谷王章第六十六
江海所以能爲百谷王者以具善下之故能
爲百谷王
　御注曰興事造業其一上比者王也王有
　歸往之義君能下下則民歸之如水之就
　下
　臣義曰江海善下爲衆流所歸故大
是以聖人欲上人以其言下之欲先人以其
身後之是以聖人處上而人不重處前而人
不害是以天下樂推而不厭
　御注曰易於屯之初曰以貴下賤大得民
　也得其民者得其心也處上而人不重則
　從之也輕處前而人不害則利之者衆若
　是者無思不服故不厭易曰百姓與能
　臣義曰聖人下其言而人推上之故處上
　而人不重後其身而人推先之故處前而
　人不害民心樂推而歸之故不厭
以其不爭故天下莫能與之爭
　御注曰行賢而去自賢之行安往而不愛
　哉
　臣義曰不爭則無心故天下應之以無心
　何爭之有
　　　天下皆謂章第六十七
天下皆謂我道大似不肖夫惟大故似不肖
若肖乆矣其細也夫
　御注曰肖物者小爲物所肖者大道覆載
　萬物者也洋洋乎大哉故似不肖若肖則
　道外有物豈得爲大乎
　臣義曰入於形器則不能無肖道外無物
　何所肖哉莫大於道其細也夫
我有三寳寳而持之
　御注曰異乎世俗之見而守之不失者我
　之所寳也
　臣義曰可持不可失如寳焉非世俗之見
　也
一曰慈
　御注曰慈以愛物仁之實也
　臣義曰慈以愛物則不傷生不害物遂萬
　物爲自然
二曰儉
　御注曰儉以足用禮之實也
　臣義曰儉以足用而不以物失性故不傷
　財不害民而民自循於至理
三曰不敢爲天下先
　御注曰先則求勝人尚力而不貴德
　臣義曰應而不倡自後自下以謙爲貴不
　求其勝故所以成器長也
夫慈故能勇
　御注曰文王視民如傷一怒而安天下之
　民
　臣義曰慈故民愛之衛其上如父兄如手
　足之捍頭目天下其誰與敵
儉故能廣
　御注曰閉藏於冬故蕃鮮於春天地尚不
　能常侈常費而况於人乎
　臣義曰惟儉故無侈費自足而無所乏不
　以末傷本不以外喪内故能廣
不敢爲天下先故能成器長
　御注曰不爭而善勝者天之道道之尊故
　爲器之長
　臣義曰天地人神以謙爲貴自下不爭所
　以能成器長
今捨其慈且勇捨其儉且廣捨其後且先死
矣
　御注曰世之人知勇之足以勝人而不知
　慈乃能勇知廣之足以夸衆而不知儉乃
　能廣知器長之足尚而不知自後之爲要
　則剛强之徒而已有死之道焉
夫慈以戰則勝以守則固
　御注曰仁人無敵於天下故以戰則勝民
　愛其上若手足之捍頭目子弟之衛父兄
　效死而弗去故以守則固
天將救之以慈衛之
　御注曰志於仁者其衷爲天所誘志於不
　仁者其鑒爲天所奪則天所以救之衛之
　者以慈而已此三寳所以慈爲先
　　　善爲士章第六十八
善爲士者不武
　御注曰武下道也士尚志曰仁義而已孔
　子曰軍旅之事未之學也
善戰者不怒
　御注曰上兵伐謀而怒實勝思
善勝敵者不爭
　御注曰爭逆德也爭地以戰殺人盈野爭
　城以戰殺人盈城勝敗特未定也不武所
　以成其武不怒所以濟其怒不爭所以弭
　其爭三者皆出於德故曰善
善用人者爲之下
　御注曰智雖落天下不自慮也故智者爲
　之謀能窮海内不自爲也故能者爲之役
　辯雖雕萬物不自說也辯者爲之使
　臣義曰善爲之下則人爲我用而天下助
　之
是謂不爭之德
　御注曰德蕩乎名知出乎爭才全而德不
　形者未嘗聞其倡也常和人而已
　臣義曰不武不怒不爭爲下是德也非事
　也
是謂用人之力
　御注曰聰明者竭其視聽智力者盡其謀
　能而位之者無知也
　臣義曰收聰明忘智力所以盡天下之聰
　明智力
是謂配天古之極
　御注曰無爲爲之之謂天不爭而用人故
　可以配天可以配天則至矣不可以有加
　矣故曰古之極極至也木之至者屋極是
　也
　臣義曰天道抑高而舉下能爲下不爭是
　謂配天配天則與天爲一道之至也故曰
　古之極
故抗兵相加則哀者勝矣
　御注曰聖人之用兵救民於水火之中取
　其殘而已神武不殺而以慈爲寳故仁眇
　天下而無不懷義眇天下而無不畏是謂
　常勝
　臣義曰戰以殺伐爲尚者兵之事也哀而
　救拯之者兵之道也哀者常勝仁人之用
　兵也故可以不戰而勝


宋徽宗道德眞經解義卷之九
宋徽宗道德眞經解義卷之十良十
　　　　登仕郎臣章安撰義
　德經
　　　吾言甚易知章第七十
吾言甚易知甚易行天下莫能知莫能行
　御注曰道炳而易見也故載之言則甚易
　知要而易守也故見之事則甚易行孟子
　曰道若大路然豈難知哉故道無難而天
　下無不能有難不能者不知反求諸己耳
　臣義曰聖人之言明道析理而已故其爲
　教皆本乎性命之固然而祛其蔽也反己
　則得之非難知難行也惟捨近圖遠徇末
　失本求諸在外溺於多言汨於多事而莫
　得其宗故莫能知莫能行
言有宗事有君
　御注曰言不勝窮也而理爲之本事不勝
　應也而道爲之主順理而索循道而行天
　下無難矣
　臣義曰言宗於理得理則忘言而理爲之
　本事君於道得道則無事而事爲之末
夫惟無知是以不吾知也
　御注曰小夫之知不離乎竿牘雖曰有知
　而實無知也夫豈足以知道
　臣義曰言之宗事之君且不知人豈吾知
　也知吾則知道
知我者稀則我貴矣
　御注曰有高世之行者見非於衆有獨智
　之慮者見驚於民故有以少爲貴者
　臣義曰我道大故知者稀知者稀則我貴
　矣貴於道故莫之爵而常自貴
是以聖人被褐懷玉
　御注曰聖人藏於天下而不自衒鬻
　臣義曰有道則不矜於外而退藏於密
　　　知不知章第七十一
知不知尚矣
　御注曰至道之精窈窈㝠㝠至道之極昏
　昏默默知之外矣不知内矣知之淺矣不
　知深矣知曰不知是謂眞知道之至也故
　曰尚矣
　臣義曰介然有知道之失也復乎無知其
　知尚矣
不知知病矣
　御注曰不知至道之精而知事物之粗不
　知至道之極而知事物之末方且爲緒使
　方且爲物絯而日趨於憂患之塗故病
　臣義曰不知道而自以爲知所知者事物
　之在外者爾以其妄見而爲眞知其病大
　矣
夫唯病病是以不病
　御注曰知其愚者非大愚也知其惑者非
　大惑也大惑者終身不解大愚者終身不
　靈
　臣義曰病而不知其病其病不可治惟知
　其病故不病
聖人之不病以其病病是以不病
　御注曰聖人素逝而耻通於事立本而知
　通於神有眞知也而常若不知是以不病
　臣義曰聖人之不病眞知也以知爲病常
　若不知故不病
　　　民不畏威章第七十二
民不畏威則大威至矣
　御注曰小人以小惡爲無傷而弗去也故
　惡積而不可揜易曰荷校滅耳凶
　臣義曰民以不畏故卒陷於禍患
無狹其所居
　御注曰居者性之宅人之性至大不可
　圍而曲士不可以語於道者狹其所居故
　也擴而充之則充滿天地包裹六極無自
　而不可孟子曰居天下之廣居
　臣義曰性宅爲天下之廣居日與物僞接
　構柴塞而敝於一曲居之所以狹也
無厭其所生
　御注曰生者氣之聚人之生通乎物之所
　造而厭其所生者旦晝之所爲有梏亡之
　矣梏之反復則夜氣不足以存彼保合太
　和而無中道夭者無厭其所生故也
　臣義曰人生於道本實一致不遷於物則
　通物所造性以情動情隨物遷故氣喪神
　敝精虧形去而生不自保厭其所生而不
　知也抱一反樸全精體神至於與道長乆
　可謂無厭其生
夫惟不厭是以不厭
　御注曰禍福無不自已求之者
　臣義曰不厭其生故其生不厭
是以聖人自知不自見自愛不自貴故去彼
取此
　御注曰聖人有自知之明而不自見以矜
　其能有自愛之仁而不自貴以臨物若是
　者處物不傷物物莫之能傷也方且樂天
　而無憂何威怒之足畏乎聖人之去取抑
　可見矣
　臣義曰聖人神全於己固自知也不自見
　者不有己以矜人道在於我固自愛也不
　自貴者物我且忘矣我何貴於物哉狹其
　所居厭其所生自見自貴所謂彼也反之
　所謂此也
　　　勇於敢則殺章第七十三
勇於敢則殺勇於不敢則活
　御注曰剛强者死之徒柔弱者生之徒勇
　於敢者能勇而已能勇而不能怯非成材
　也適足以殺其軀而已故子路好勇孔子
　以謂無所取材勇於不敢則知所以持後
　持後者處先之道也列子曰天下有常然
　之道曰柔
　臣義曰能勇者失於暴故其性殘忍而視
　人如草菅故其事還以殺持後者不輕敵
　故其性仁愛而視民如傷故其事還以活
此兩者或利或害
　御注曰有所正者有所差有所拂者有所
　宜
　臣義曰勇於殺用兵之事也勇於不敢用
　兵之道也道之與事或利或害概可見矣
　然奇變無常故於正而有所差於拂而有
　所宜
天之所惡孰知其故
　御注曰畸於人者侔於天人之所利天之
　所惡人孰從而知之
　臣義曰勇於敢殺人之所利也天之所惡
　者天之德好生故也人之所利而不知天
　之所惡故曰孰知其故
是以聖人猶難之
　御注曰順天者存逆天者亡雖聖人不敢
　易也
　臣義曰禹征三苗而聽益之贊其難如此
　故聖人要乎順天而不敢易
天之道不爭而善勝
　御注曰萬物之出與之出而不辭萬物之
　歸與之歸而不迕是謂不爭消息滿虚物
　之與俱而萬物之多皆所受命是謂不爭
　而善勝
　臣義曰萬物之生也任其所自生萬物之
　殺也聽其所自殺無事於爭也萬物冒於
　天之覆被而受命焉善勝至矣
不言而善應
　御注曰天何言哉變以雷風示以福禍無
　毫釐之差有影響之應
　臣義曰作善降祥作不善降殃善惡之應
　無毫釐差不善應如此
不召而自來
　御注曰有所受命則出命者能召之矣萬
　物之紛錯而天有以制其命孰得而召之
　健行不息任一氣之自運而已
　臣義曰召而至者臣子之義天制萬物之
　命尊之至也其孰能召一氣自運固非使
　然
坦然而善謀
　御注曰德行恒易以知險
　臣義曰恒易故坦然知險故善謀
天網恢恢䟽而不失
　御注曰密而有間人所爲也天則雖䟽而
　無間積善積惡殃慶各以其類至所以爲
　不失且爭而後勝言而後應者人也天則
　不爭而善勝不言而善應召之則至難於
　知天者人也天則不召而自來坦然而善
　謀惟聖人爲能體此故不就利不違害常
　利而無害所以與天合德異夫勇於敢者
　臣義曰天之覆物不以善惡爲間廣博無
　際恢恢然孰知其極也禍福災祥各以類
　至雖遲速特未定然報應無有免者故曰
　不失
　　　民常不畏章第七十四
民常不畏死奈何以死懼之
　御注曰民有常心其生可樂茍無常心何
　死之畏釿鋸制焉繩墨殺焉椎鑿决焉是
　謂以死懼之民將抵冒而終不化
　臣義曰民忘其所自愛失其全生之理俗
　雕民弊抵法冒禁至於六親不得相保困
　於塗炭瘠於溝壑雖生曾不若死之爲愈
　此死之不畏也上不以道治至於民不畏
　死而猶將以死懼之期底於治不亦難乎
若使民常畏死而爲奇者吾豈執而殺之孰
敢
　御注曰天下樂其生而重犯法矣然後奇
　言者有誅異行者有禁苟卿所謂犯治之
　罪固重也
　臣義曰民知生之可樂則知死之可畏畏
　死則重犯法
常有司殺者殺而代司殺者殺是代大匠斲
　御注曰上必無爲而用天下下必有爲而
　爲天下用不易之道也代司殺者殺代大
　匠斲是上與下同德倒道而言迕道而說
　人之所治也安能治人文王罔攸兼於庶
　言庶獄庶愼惟有司之牧夫爲是故也
　臣義曰無爲者君道有爲者臣道君尊臣
　卑上下之分有常而不紊君仰成於下臣
　服勤以恭上故大治也國有常刑司殺者
　殺苟代其殺則殺不以典非當刑也是代
　大匠斲反所自傷爾
夫代大匠斲希有不傷其手矣
　御注曰代斲且不免於傷况代殺乎此古
　之人所以貴夫無爲也無爲也則任事者
　貴矣
　臣義曰非其所任而任之斯失矣大匠以
　斧斤爲用也代之必傷其手司殺以刑戮
　爲事也代之則刑斯濫矣所以傷民也民
　傷乃所自傷
　　　民之饑章第七十五
民之饑以其上食税之多也是以饑
　御注曰賦重則田萊多荒民不足於食
　臣義曰五穀民恃之以生而賦於上也爲
　多故民食不足
民之難治以其上之有爲也是以難治
　御注曰政煩則奸僞滋起民失其樸
　臣義曰上有爲益煩則民應之益巧所以
　難治
人之輕死以其生生之厚也是以輕死
　御注曰矜生大厚則欲利甚勤放僻邪侈
　無不爲已
　臣義曰矜生厚則求欲無已傷生而不自
　愛也
唯無以生爲者是賢於貴生也
　御注曰莊子曰達生之情者不務生之所
　無以爲無以生爲者不務生之所無以爲
　棄事而遺生故也棄事則形不勞遺生則
　精不虧形全精復與天爲一所以賢於貴
　生貴生則異於輕死遺生則賢於貴生推
　所以善吾生者而施之於民則薄税斂簡
　刑罰家給人足畫衣冠異章服而民不犯
　帝王之極功也
　臣義曰無以生爲者任理之自爾非務有
　爲於生也蓋不有其生則其生常全形不
　勞於事精不虧其全故也貴生賢於輕死
　爾知生之可貴曾不知所以全生之爲本
　也
　　　人之生章第七十六
人之生也柔弱其死也堅强草木之生也柔
脆其死也枯槁故堅强者死之徒柔弱者
生之徒也
　御注曰萬物負陰而抱陽沖氣以爲和陽
　以發生爲德陰以肅殺爲事方其肅殺則
　沖和喪矣故曰堅强者死之徒柔弱者生
　之徒
　臣義曰柔弱道之用故爲生之徒强梁者
　不得其死故爲死之徒死則沖和喪而反
　生理故堅强
是以兵强則不勝
　御注曰抗兵相加則哀者勝矣
　臣義曰以强爲勝必有勝之者矣
木强則共
　御注曰拱把之桐梓人皆知養之强則伐
　而共之矣
　臣義曰木强則伐
故堅强居下柔弱處上
　御注曰柔之勝剛弱之勝强老氏之道術
　有在於是莊子曰以懦弱謙下爲表
　臣義曰老氏以柔弱爲本道術之妙在是
　也
　　　天之道章第七十七
天之道其猶張弓乎高者抑之下者舉之有
餘者損之不足者補之
　御注曰道無益損物有盈虚注焉而不滿
　酌焉而不竭者聖人之所保也降而在物
　則天地盈虚與時消息而况於人乎天之
　道以中爲至故高者抑之不至於有餘下
　者舉之不至於不足將來者進成功者退
　四時運行各得其序
　臣義曰益損盈虚迭運迭旋皆反於極本
　乎自然也高者有餘者皆盈益者也故必
　抑必損下者不足者皆損虚也故必舉必
　補皆自然之理故天之道其猶張弓必蘄
　乎得中而後已
天之道損有餘補不足
　御注曰滿招損謙得益時乃天道
　臣義曰惡盈也故損有餘好謙也故補不
　足
人之道則不然損不足以奉有餘
　御注曰人心排下而進上虐煢獨而畏高
　明
　臣義曰凌其不足而損之求爲己之益畏
　其有餘而奉之求爲己之悦
孰能損有餘而奉不足於天下者其唯道乎
　御注曰不虐煢獨而罄者與之不畏高明
　而饒者損之非有道者不能
　臣義曰罄者與之使無不足之累饒者損
　之使無過滿之災唯道爲能
是以聖人爲而不恃功成不居其不欲見賢
耶
　御注曰不恃其爲故無自伐之心不居其
　功故無自滿之志人皆飾智己獨若愚人
　皆求勝己獨曲全惟不欲見賢也故常無
　損得天之道
　臣義曰聖人體道在天下故能以有餘奉
　天下非以有餘爲恃也爲而不自恃功成
　而不處者不欲自伐自滿以見其賢爾賢
　以業言也有餘者己之道以己之先覺覺
　後覺以己之先知覺後知其下至於輕税
　薄賦散利於天下而不收於上皆所謂以
　有餘奉天下唯不見賢故下不知帝力此
　聖人與天同德也故曰得天之道
　　　天下柔弱章第七十八
天下莫柔弱於水而攻堅强者莫之能先以
其無以易之也
　御注曰易以井喻性言其不改老氏謂水
　幾于道以其無以易之也有以易之則徇
　人而失己烏能勝物惟無以易之故萬變
　而常一物無得而勝之者
　臣義曰水之性隨器任形曲直方圓與之
　爲變至柔至弱然攻彼堅强莫之能勝者
　以其性不易於變其體常㝠於一此柔弱
　所以能擅其勝也
柔之勝剛弱之勝强天下莫不知而莫之能
行
　御注曰知及之仁不能守之
　臣義曰觀水之攻堅强則莫不知柔弱之
　爲勝是知之所及也然莫之能行者有已
　以好勝而仁不能守也
是以聖人言受國之垢是謂社稷主受國之
不祥是謂天下王
　御注曰川澤納污山藪藏疾國君含垢體
　道之虚而所受彌廣則爲物之歸而所制
　彌遠經曰知其榮守其辱爲天下谷
　臣義曰水幾於道故聖人體水以爲德柔
　弱善下藏垢納污無所不容而無善惡小
　大潔污遠邇之間故可以主社稷王天下
正言若反
　御注曰言豈一端而已反于物而合于道
　是謂天下之至正
　臣義曰言其受垢不祥謂之社稷主天下
　王斯聖人之正言也其言若反於俗蓋反
　俗所以爲正也故曰反於物而合於道是
　謂天下之至正
　　　和大怨章第七十九
和大怨者必有餘怨安可以爲善
　御注曰復讎者不折鏌干雖有忮心者不
　怨飄瓦故無餘怨愛人者害人之本也偃
　兵者造兵之本也安可以爲善
　臣義曰古之善治人者使之自治非有以
　治之也民之情蕩於利欲而淫侈爭奪以
　自恣求得其欲而已上之人設爲禁令刑
　誅一切治之天下不得其欲怨之所由生
　也大怨者民之欲亦大矣以不得所欲故
　謂之大怨以民之有是怨也於是又欲調
　和而禁治之禮樂教化賞刑號令無所不
　至所以調和禁治之也而天下益有餘怨
　故聖人所以執左契也
是以聖人執左契而不責於人
　御注曰聖人循大變而無所湮受而喜之
　故無責于人人亦無責焉契有左右以别
　取予執左契者予之而已
　臣義曰執左契則無爲而付當於自然不
　從事於物任萬物之自至吾應其至與之
　爲合爾常任天下之責未始責於人也
故有德司契
　御注曰以德分人謂之聖
　臣義曰不德之德所以司契也
無德司徹
　御注曰樂通物非聖人也無德者不自得
　其得而得人之得方且物物求通而有和
　怨之心焉兹徹也祗所以爲蔽莊子曰喪
　己于物者謂之蔽蒙之民
　臣義曰無得於己求徹於物蔽蒙甚矣
天道無親常與善人
　御注曰善則與之何親之有
　臣義曰和大怨不可以爲善而有德司契
　者謂之善人天道之所與也
　　　小國寡民章第八十
小國寡民
　御注曰廣土衆民則事不勝應智不勝察
　德自此衰刑自此起後世之亂自此始矣
　老氏當周之末厭周之亂原道之意寓之
　于書方且易文勝之敝俗而躋之淳厚之
　域故以小國寡民爲言蓋至德之世自容
　成氏至于神農十有二君號稱至治者以
　此而已
　臣義曰國小則其事易治民寡則欲易足
　事易治則忘術智欲易足則無巧僞然後
　可以反樸復古也
使民有什伯之器而不用也
　御注曰一而不黨無衆至之累
　臣義曰人各安其分各遂其生無朋比群
　聚之累雖器有什伯無所用之
使民重死而不遠徙
　御注曰其生可樂其死可葬故民不輕死
　而之四方孔子曰上失其道民散乆矣遠
　徙之謂歟
　臣義曰知生之可樂而安其生故重死知
　業之爲本而樂其業故不遠徙
雖有舟輿無所乗之雖有甲兵無所陳之
　御注曰山無蹊隧澤無舟梁同乎無知其
　德不離無絶險之迹故雖有舟輿無所乗
　之無攻戰之患故雖有甲兵無所陳之
　臣義曰安其生樂其業無事於動也雖有
　舟輿無所乗無事於爭也雖有甲兵無所
　陳足乎性分樂於自得者然也
使民復結繩而用之
　御注曰紀要而已不假書契
　臣義曰有不信有書契民復古則信於結
　繩
甘其食美其服安其俗樂其業
　御注曰耕而食織而衣含哺而嬉鼓腹而
　游民能已此矣止分故甘去華故美不擾
　故安存生故樂
　臣義曰甘其食不待滋味而甘也甘其分
　而已美其服者不待華綺而美也美其衣
　而已安其居則無所往而不自安樂其俗
　則無所處而不自樂
鄰國相望鷄犬之聲相聞使民至老死不相
與往來
　御注曰居相比也聲相聞也而不相與往
　來當是時也無欲無求莫之爲而常自然
　此之謂至德
　臣義曰嘘嘘爲仁孑孑爲義此民所以尚
　往來也至德之世民相忘於自得之場無
　欲於己無求於人相望相聞之間至老死
　不相往來然則惡有徼情作僞相爲容悦
　之弊耶
　　　信言不美章第八十一
信言不美
　御注曰道之出口淡乎其無味關百聖而
　不慚歷萬世而無弊
　臣義曰信言者信於道非苟人之好也不
　可以投俗此世俗所以不美也
美言不信
　御注曰貌言華也從事華辭以支爲㫖故
　不足于信
　臣義曰美好之言可以悦人非信於道也
　故於信爲不足
善者不辯
　御注曰辭尚體要言而當法
　臣義曰善者不待辯而善自明故其言簡
　約而不費
辯者不善
　御注曰多駢旁枝而失天下之至正
　臣義曰辯以求明辭費寡理故曰不善
知者不博
　御注曰知道之微者反要而已
　臣義曰道一而已非博者所能知反要則
　復乎無知何事於博
博者不知
　御注曰聞見之多不如其約也莊子曰博
　之不必知辯之不必慧
　臣義曰博有溺心之累益博而益不知務
　外故也聞見自外至故欲其博自知則知
　其性知其性則知天矣故不如其約
聖人無積
　御注曰有積也故不足無藏也故有餘莊
　子曰聖道運而無所積孔子曰丘是以日
　徂
　臣義曰聖人至虚而無物何積之有以至
　無供天下萬物之求也苟有積而散之則
　積有時而盡矣惟其無積此聖道之所運
　也
旣以爲人已愈有旣以與人己愈多
　御注曰善貸且成而未嘗費我萬物皆往
　資焉而不匱
　臣義曰人所不能爲待我而後爲者謂之
　爲人之所亡待我而後有者謂之與聖人
　所爲所與皆本乎道故於己無費於己無
　乏
天之道利而不害
　御注曰乾始能以美利天下不言所利
　而物實利之未始有害
　臣義曰生其所自生成其所自成美利萬
　物而不言所利何害之有是天之道
聖人之道爲而不爭
　御注曰順而不逆其動若水應而不藏其
　靜若鑑和而不唱其應若響雖爲也而爲
　出于無爲體天而已何爭之有兹德也而
　同乎道故德經終焉
　臣義曰聖人虚己以應世無爲而體道付
　一氣之自運遂萬物於自然其動也頓若
　水不逆其靜也明若鑑不藏物來來感應
　之如響其爲出於無有者也無爲則無我
　無我則無物物我且忘何爭之有爲而不
　爭體道故也老氏明道德之意其要在乎
　柔弱不爭爲本故以聖人之道爲而不爭
　終焉惟得道者爲能與此故於德經之終
　言之

宋徽宗道德眞經解義卷之十










