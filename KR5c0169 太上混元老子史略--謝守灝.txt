#+TITLE: 太上混元老子史略--謝守灝
#+DATE: 2016-06-11 12:27:08
#+SOURCE: github.com/kanripo/KR5c0169 master d9420d50                
太上混元老子史略卷上敬二
　　　　廬山清虚菴道士(臣)謝守灝編
龍漢延康以來盤古太極之際老君降世不
一洪荒之世載籍叵詳今存而勿論姑氏於
天皇氏焉
天皇氏子孫相承治天下一萬八百歲
地皇氏子孫相承治天下一萬八百年
人皇氏子孫相承治天下一萬八百年
五龍紀五姓治天下七萬三千年
攝提紀七十二姓治天下共六十九萬一千
　五百年
合熊紀七十二姓治天下共三千二十年
連遥紀六姓治天下共六千四百三十五年
肆姓紀四姓治天下共一萬四千年老君時
　下降號玄中法師又號有古大先生亦號
　盤古先生並皆隨世行教
伏羲木德初造曆元年起甲寅子孫相承四
　萬五千六百年老君時降號鬱華子
祝融火德起丙辰子孫相承共五百三十年
　老君降世號廣壽子
神農祝融之裔始教民耕種百穀故號神農
　老君號大成子
黄帝土德起乙酉子孫相承共一千五百二
　十年老君降世號廣成子居于空同山帝
　捐天下膝行問道乗龍上升授陰符經
少皥金德子孫相承共四百年老君降世號
　隨應子授莊敬經
顓頊水德在位七十八年老君號赤精子
高辛木德在位七十年老君號録圖子授黄
　庭經
唐堯火德在位七十年老君號務成子授道
　德經
虞舜土德攝位三十年在位五十年老君號
　尹壽子
夏禹金德建寅爲正月子孫相承共四百六
　十三年老君號眞行子授靈寳五符治水
　眞文
商湯水德元年庚戌建丑爲正月老君號錫
　則子授長生經
　以上出帝系譜歷代記運圖洞神大有經
　玉曆經出塞記尹氏玄中記崔山地理志
　老君既分身下降隨世立教事竟則隱故
未有誕生之迹陽甲自湯至此凡一十八
　世在位三十年元年甲辰十七年庚申老
　君自太清境分神化炁託孕於玄妙玉女
　出聖紀及仙傳
盤庚二十九年小辛十八年小乙十一年
武丁號高宗在位五十九年元年壬申九年
　庚辰二月建寅商用地正
　青羊宫記云商高宗御極之世周文王演
　易之初神光流入於瓊胎瑞彩結成於金骨
唐(翰林學士承㫖樂朋龜/奉敕撰刻石在成都府)
　論語孔子曰竊比於我老彭(古註云老彭/商之賢大夫)
　(也)疏云老是老聃彭是彭祖世本云在商
　爲守藏史在周爲柱下史蓋文王尚未侯服
　事商未得稱周也
祖甲在位十年
祖庚在位六年
亶甲在位三年
庚丁在位一年
武乙在位二年
太丁在位二年
帝乙在位八年
商紂在位二十七年六年乙未二十一年丁
　卯老君再降于岐山之陽號燮邑子今鳳
　翔府啓聖宫即其處時周文王爲西伯召
　爲守藏史紂無道武王滅之商有天下共
　六百二十九年
周武王木德建子爲正月十五日癸酉誅紂
　滅商即天子住遷老君爲柱下史隋内史
　薛道衡奉勑撰祠庭頌其序云爰自伏羲
　至于周氏綿記歷代見質變名在文王武
　王之時居藏史柱之職市朝屢易容貌不
　改
成王在位四十七年元年戊寅老君爲柱下
　史
康王在位二十六年元年乙丑老君仍爲柱
　下史
昭王在位四十九年元年乙卯老君棄官歸
　亳二十三年癸丑西過函谷關度關令尹
　喜神仙傳云老君之馭者徐甲約日顧百
　錢至時當計七百三十萬甲見老君將遠
　適亟來索傭老君曰吾欲令汝衛車往西
　海大秦罽賔安息諸國還當以金償汝甲
　乃止及至關甲欲留遂訟老子索錢老君
　謂曰汝隨我已二百餘年汝乆應死吾以
　太玄生符與汝乃得至今日汝何不念此
　而訟吾言訖符自甲口飛出甲立死尹喜
　爲請復投以符甲即生自商高宗九年至
　周昭王二十三年九二百一十歲二十四
　年甲寅老君授道尹喜已即升天二十五
　年乙卯復分身降於蜀李太官家二十七
　年丁已會尹喜於靑羊之肆故唐記云靑
　羊肆者太上混元天皇大帝第二降生之
　所也自商道否閉周德陵夷歷藏史以同
　塵棄柱史而隱迹東離魏闕西度函關尹
　喜占知道君之必至潜傳妙訣暗付微言
　重爲千日之期再結一時之會將離蜀上
　欲化胡風遠適流沙長移獷俗及身毒罽
　賔之國教煩陀阿柱之王八十種之獯戎
　皆歸清化二千國之獷悍永革昏風
　魏明帝製老君贊云深憫後世託下於陳
　爲周柱史經九百年無極之際言歸崑崙
　化彼胡域次授罽賔復及天竺於是遂遷
　文垂後世永平弗泯
　又北史西域傳云于闐國在葱嶺之北二
　百餘里北去代郡九千八百里其地方圓
　千里連山次城都方九百里内有大城五
　小城數十倍重佛法寺塔僧尼其西南五
　百里有毘摩寺云是老子化胡之所俗無
　禮義多盜賊淫縱自外風俗與龜兹同事
　兼見於魏略西戎傳及漢疏
穆王在位五十五年元年辛巳老君化胡已
　即復還中國東遊扶桑會大帝校集羣仙
　王聞尹眞人得道上升乃爲修樓觀立道
　士七人以奉祠事(見穆王内傳/及樓觀記云)
共王在位十二年元年丙子
孝王在位十五年元年癸丑
懿王在位二十五年元年戊子
夷王在位十六年元年戊辰
厲王在位三十七年元年甲申
周召共和在位一十四年
宣王在位四十六年元年甲戌時有採薪行
　歌者人莫能識以問老君曰此活國人修
　習無上正眞之道者也
幽王在位十一年元年庚申二年辛酉地動
　涇渭洛皆震老君曰周將亡矣果爲犬戎
　所滅事出史記
平王東遷洛邑在位五十二年辛未三十三
　年癸卯十二月老君復出散關開化蘇國
　遂至西海流麟等洲考較羣仙功行補授
　官事訖復還中國出西升記二十五年乙
　巳老君降于道士朱倫之室宣以靈飛六
　甲素奏丹符中景通眞之經
威王在位二十三年元年壬戌
莊王在位十五年元年乙酉三年丁亥四月
　魯威公薨于齊莊公乃即位次年春秋方
　改元魯莊公之七年即周莊王十年也十
　年甲午四月建卯初七日夜釋迦佛生瑞
　應經云四月八日夜半生此用周正也又
　過去見在經云二月八日生還用夏正也
　北史西域傳焉齊國與婆羅門俗信佛法
　尤重二月八日生齋戒行道左傳曰夜常
　星不見夜明也中星隕如雨於兩階也故
　蕭齊録事參軍王中撰頭陀寺碑云周魯
　二莊親昭夜景之鑒漢晋兩明並勒丹靑
　之飾此碑在鄂州文選注云佛生於周莊
　王時佛法自漢明帝時來晋明帝時興
僖王在位五年
惠王在位二十五年元年乙巳
襄王在位三十三年元年庚戌
頃王在位六年元年癸卯
匡王在位六年元年己酉四年千子佛入涅
　槃年七十九釋氏金光明經云壽命短促
　方八十年蓋舉成數也
定王在位二十一年元年乙卯王問老子以
　在世神仙老子對以中嶽有大古先生即
　子是也(出望祠官張/僧鑑潯陽記)
簡王在位一十四年元年丙子
靈王在位二十七年元年庚寅二十一年庚
　戌十月二十一日孔子生
景王在位二十五年元年丁巳
悼王在位五月
敬王在位四十三年元年壬午十七年戊戌
　孔子見老子問道見禮記及莊子或恐在
　前雖見禮記孔子家語及史記皆不繫年
　月故莫知其先後也四十一年千戌孔子
　卒年七十三歲
元王在位八年元年乙丑
正定王在位二十八年元年癸丑
哀王立三月
思王立五月
考王在位十五年元年辛丑
威烈王在位二十四年元年丙辰
安王在位二十六年元年庚辰十八年丁酉
　秦獻公立
夷烈王在位七年元年丙午二年丁未老君
　遇秦獻公授館致禮問以曆數老子遂出
　散關(出史記)
顯王在位四十八年元年癸丑八年庚申秦
　孝公立老君東遊還赤城蒙山重過扶桑
　集羣仙已而隱遊景太至少室注拾遺記
愼靚王在位六年元年辛丑赧王遷都西周
　在位五十九年元年丁未九年乙卯秦昭
　王老子與諸仙西遊女几雞頭天柱復出
　散關遂渡流沙升崑崙還紫微上宫昭王
　聞知乃於老君所經由爲置城邑以表聖
　迹故立老停驛尹喜城五十九年西周亡
　自商武丁九年庚辰老君降生至周赧王
　九年乙卯還歸天闕其間出入隱顯凡九
　百三十六年故魏明帝贊云爲周柱史經九
　百年唐太學博士吴楊昊亦云老君變通
　靈應難測既生商日又仕周時計其始終
　乃歷千載此舉其成也
秦始皇帝元年乙卯二十六年庚辰分三十
　六郡二十八年壬午封禪建老子祠於樓
　觀之南躬行饗祠老子降乃授帝鬼林經
　策使鬼神之符
前漢文帝元年壬戌七年戊辰老子降於陜
　河之濱人號爲河上公帝親訪之老子授
　道德經至今陜府北有河上公廟并文帝
　望仙臺即其所也成帝河平元年癸巳二
　年甲午老君降于琅琊郡曲陽淵授干吉
　太平經一百七十卷
後漢明帝佛法初入中國章帝元極元年甲
　申二年乙酉老子降再授干吉一百八十
　戒安帝永初元年丁未三年己酉老君下
　降賜江夏人劉圖罪福新科報應之事
順帝永建元年丙寅後凡四改元漢安元年
　壬午老君降于蜀之鶴鳴山授天師張道
　陵正一盟威祕籙五月再降賜太清中經
　九百三十卷符文七十二卷建康元年再
　降于閬州雲臺山授以三洞衆經及超度
　九玄之法
威帝建和元年丁亥後凡一改元永壽元年
　乙未老君降于成都授天師削死之文今
　玉局化是其地也又降于鹿堂山授以制
　六天較鬼之文
靈帝建寧元年戊申後凡三改元光和二年
　己未老君降于天台山授仙人葛玄上清
　靈寳大洞等經三籙九品齋法勸戒法神
　入定等經
晋安帝隆安元年丁酉後凡一改元元興元
　年壬寅姚秦洪始五年老君降按行山嶽
　勑仙人成公興令移居嵩山仍賜以仙藥
　以上並互見於史傳及洞天福地記諸郡
　圖經
後魏明皇帝永興元年即位後五年凡改元
　三神瑞二年乙卯
晋安帝義熙十一年也老君降于嵩山授道
　士寇謙之雲中音誦新科之戒泰常二年
　丁巳再降賜以符籙七十卷
隋煬帝大業元年乙丑大業十三年丁丑老
　君降于終南山語李淳風以唐公受命之
　符出金鎖流珠
唐高祖武德元年戊寅二年己卯老君降于
　羊角山語吉善行令奏聞云我帝祖也今
　得聖治社稷延長五年壬午再降告以破
　賊之期出唐史
高宗永徽元年庚戌龍翔二年壬戌帝幸洛
　陽宫建清廟於北邙治祠設醮慶讚老君
　降于殿上二眞人夾侍光耀階壇衆咸瞻
　仰宫闈令權大力等列狀奏聞詔依所圖
　寫爲瑞像見洛州録事楊謢師奏狀乾封
　二年丙寅帝封岱嶽至毫謁老子御製册
　文上
老子尊號曰玄元皇帝
聖母爲先天大聖后
　儀鳳四年勑建齋於洛陽清廟老子降于
　壇上祥光照映乗白馬而朱鬛履壇石皆
　有跡衆所瞻睹登時奏聞故賀表云金相
　玉毫彩奪夜明之影白騎丹鬛跡流天駟
　之庭見朝散大夫孫瑞奏狀則天武后文
　明元年甲申老君降于虢州皇天原命鄔
　元宗令傳言武后不可革命出唐聖記
玄宗明皇開元元年癸丑開元十七年老君
　降于蜀州新興寺乃入佛殿隱景柱中宛
　如刻畫洗削愈現本路文武官及道俗僧
　尼同狀聞奏表文云現於殿柱沓疑作史
　之年照彼佛寺𥾝若化胡之日見益州長
　史張敬忠奏狀開元二十九年老君降于
　丹鳳門外語田同秀曰我昔將入流沙藏
　一金匱靈符在尹喜舊宅可奏帝取之帝
　遣使求得之於函谷關故墟出唐史
　天寳八載上
聖祖老君尊號曰太上玄元皇帝九載庚寅
　老君降于太白山語山人王玄翼曰寳仙
　洞有妙寳眞符汝可奏帝取之上命刑部
　尚書張均等去取果得之出唐史十三載
　甲午帝朝獻太清宫又上
老君尊號曰大聖祖高上大道金闕玄元天
　皇大帝出史記
肅宗至德二載丁酉老君降于通化郡雲龍
　巖自地接天儀相炳然詔圖其本明皇御
　製贊曰晝現殊相空浮瑞色道釋人天作
　禮瞻奉申命藻繪示諸郡國見唐明皇瑞
　像贊序
懿宗咸通十年己丑龐勛領三千餘人欲奪
　太清宫時士庶千餘家在宫避難咸見老
　君乗空而騰須臾黑霧昏曀賊黨迷路自
　相蹂踐龐勛亦溺水死見汴州節度使李
　尉奏表
宋眞宗大中祥符七年甲寅駕幸毫州謁太
　清宫親奉册寳上尊號曰太上老君混元
　上德皇帝出宋朝事實
徽宗政和二年壬辰老君乗白馬駕祥雲降
　玉晨觀授梁先生加句天童謢命妙經自
　有記
　其餘降見事迹記傳不繫時代者不述與
　夫放光見瑞示夢傳言靈驗等事非化身
　下降者亦不復載也



太上混元老子史略卷上





太上混元老子史略卷中敬三
　　　　廬山清虚菴道士臣謝守灝編
太上老君乃元氣之祖萬道之宗乾坤之根
　本天地之精源混沌太無之中凝自然之
　眞而爲體廣大無邊應化莫測非陰非陽
　能微能彰不古不今不存不亡常於無量
　劫運之端太初太易之前肇布玄元始而
　生太極判太極於三才至劫終於六合俱
　消混沌爲一又復分判凝輕清以爲天積
　重濁以爲地陽精爲日陰精爲月日月之
　精爲星辰運行四時八節安鎮名山大川
　二氣交會則動植萬彙更相産化初自一
　氣而生三氣合生九氣是爲九天(注自然/之氣生)
　(鬱單天禪善天須延天即清徽之氣生也/禹餘天之氣生兜術天不驕樂天洞元天)
　(太赤之氣生梵輔天清明天無想天此玄/元始三氣各下生三天合爲九天各下三)
　(天合爲三十六天其外有諸/梵天悉係屬於九天主也)次生四種民
　天(亦曰種天謂開劫/之初降爲人種也)釋氏呼爲四禪天此
　天上取太清境三千三百萬億炁下生八
　梵天五千五百五十五萬炁凡一炁三千
　里也此天出三界之上超陰陽之數故無
　年壽之限水火風三烖不能壞也
　次分三界欲界色界無色界天次布八梵
　天始青天青元天始丹天大丹天始素天
　大素天始玄天大玄天也
　次人間世北方清靜世界東北長安世界
　東方納善世界東南用賢世界南方棄賢
　世界西南仁靜世界西方淨行世界西北
　延賢世界下置九地第一壘色潤地第二
　壘剛色地第三脂色地第四潤澤地第五
　金粟地第六金剛澤地第七水制地第八
　風澤地第九壘洞淵無色綱維地每壘出
　一重上一重水一重風自上而下大劫之
　永九地之上至無色界三灾大作萬像消
　化種民之上灾所不及元炁復合劫爲混
　沌劫曆重開於是復命此天之人降爲人
　種下世行化爲君爲臣制立法度更相訓
　導亦如此劫之初凡經無量浩浩之劫悉
　皆如是矣天地之外象類雞卵元炁繞之
　如日之暈其詳(見於三界混元圖及/開天經渾天儀等書)
　如是天地各有五億五萬五千五百五十
　億重也亦各於其中立天文地理運陰陽
　五行列神祇産萬彙秉生成之柄鎮造化
　之源故在天爲衆聖之尊在世爲萬教之
　主先塵運劫而行化後無輕極而常存道
　運御世開闢玄通故號
無上三天玄元始三炁太上老君焉老子者
　爲之應形也應既不一號亦無量或號三
　十六號或號七十二名或號九天上皇或
　號洞眞帝一君或號高上玉帝或號太平
　正眞太一妙炁皇君或號九玄帝君或號
　大千法王或號九靈老子或號九玄帝君
　或號上左玄眞人或號上清金闕妙經大
　法師或號高上大法王或號玄一眞定光
　或號金闕後聖君或號太平上景君或號
　無爲父或號萬物母其降生之時十方天
　神空中稱讚尊號有十曰太上老君高上
　老子天皇大帝玄中大法師有古大先生
　金闕帝君太上高皇虛無大眞人復有至
　眞無極大道自然元始太上天尊道君無
　上天眞元老天師黄老世師玄宗神人眞
　人仙人至人大人道聖人之號(以上號/名二字)降
　生在世名字凡有九名耳字伯陽名雅字
　伯宗名志字伯光名石字孟公名重字子
　父名定字元陽名元字伯始名顯字元生
　名德字伯文或曰伯陽父老尊老之稱也
老君嘗以上和元年歳在庚寅九月五日甲
　子卯時降生鬱單北玄因天剛靈鏡山李
　谷之間上玄靈母九玄之房乃以谷爲民
　旌名弘九一名玄水嘗曰吾姓字渺渺從
　劫至劫非可悉紀也論曰上和乃天上之
　紀年如赤明朱陵清漢天漢開皇上皇之
　類是也而世俗之士祇知甲子造於大撓
　年號始於漢武便以上和等號皆謂之妄
　殊不知上天自億劫以前紀年不廢世人
　無從而知耳自鬼谷子北郭子漢天師葛
　仙翁等方引諸天之號以配人間時代也
　不然則諸仙博古該今窮幽究微豈不知
　秦漢之前未有年號耶且如開闢之初建
　立法度及世代因革皆上天素定時遣天
　眞降教以傳人世耳非世人能先天而肇
　造化也學者詳之
老君洞聖極眞總司萬化故能變名易號降
　德屈尊化身下降遊行萬方扶世立教或
　爲國君或爲師友咨請問難互相發明出
　自然靈文演無爲要㫖經圖戒律應運施
　行出幽入虛無不經歷說化諸國調伏羣
　魔時亦上朝元始中謁玉晨賞校九宫主
　領神人眞人仙人聖人下統三界一切神
　官鬼僚考察之司仙宫靈洞福食之曹無
　幽不顯莫不仰隸之焉或下理十天撫掌
　兆人則太微勾陳紫房中爲天皇大帝(即/勾)
　(陳六星中有一/星帝座是也)或春化爲上景君長九千
　丈建七精寳華之冠(建即/戴也)衣玄黄二炁衣
　服青錦飛裙手執虎符坐七色之雲或夏
　爲老翁戴飛龍之冠衣玄文之服黄羽之
　裙手執金枝立紫雲之上或秋化爲童子
　衣五色之服或乗獅子或坐青雲或冬化
　於蒼玄青三色之光光明混沌更相纏繞
　此則通金闕之炁更受鍊玄通晨之精也
　惟神通自在故能白能黑能方能圓能屈
　能直能强能弱能輕能重能短能長能老
　能少能高能深縱横反覆無不能焉或爲
　千二百老子應現諸天或爲百八十道君
　接引凡界分靈散景倏忽週遍而眞一之
　身湛然常寂常在太清太極宫也
老君在初三皇時號玄中大法師下教歷九
　千百億萬歲運當劫交更立元始(是時龍/漢延康)
　(劫終也延康之前載籍叵考赤明/開圖然後經典始可得推也)中三皇
　時(赤明之/年也)號有古大先生授三皇内文下
　教歷九千九百億萬歲復令劫交後三皇
　時天皇地皇人皇之世乃(闕皇之年/攝提紀也)定位
　配四海於四神付五行於五帝授五靈五
　老靈寳五篇眞文下教歷萬八百歳至宓
　羲氏大樸漸散法度未立乃降於田野號
　鬱華子授天皇内文又降神龜河圖八卦
　之文在祝融時降于恒山號廣壽子授人
　皇内文教以安神之道俾陶鑄爲器以變
　生冷在神農時降于濟陰號大成子授地
　皇内文教以好生之道俾種植穀果以代
　烹殺和合方藥救疾養性(禮記謚號記並/無祝融而後神)
　(農注則先神農而後祝融爲炎帝之祖以/火德王不必移於神農今當以記爲正其)
　(後重移爲火/正亦號祝融)在黄帝時降于崆峒山號廣
　成子帝即位二十九年憂天下之不治往
　見廣成子而問曰聞子達於至道吾欲取
　天地之精以佐五穀以養民人又欲觀陰
　陽以遂羣生爲之奈何廣成子曰而所問
　者物之質也所欲觀者物之殘也自汝治
　天下雲氣不待族而雨草木不待黄而落
　日月之光以荒矣而佞人之剪剪者又奚
　足以語至道黄帝退捐天下築特室席白
　茅順下風膝行而進再拜稽首問曰聞吾
　子達於至道敢問治身奈何而可以長乆
　廣成子蹙然而起曰善哉問乎來余將語
　汝夫至道之精杳杳冥冥至道之極昏昏
　默默無視無聽抱神以靜形將自正必靜
　必清毋勞汝形毋揺汝精少思寡欲可以
　長生目無所見耳無所聞心無所知汝神
　將守形子乃長生愼汝内閑汝外多知爲
　敗我爲汝遂於大明之上矣彼至陽之原
　也爲汝入於沓冥之門矣彼至陰之原也
　天地有觀陰陽有藏愼守汝身物將自壯
　我守其一以處其和故修身千二百歲吾
　形未嘗衰也
黄帝再拜稽首曰吾子之謂天矣廣成子謂
　帝曰來余語汝彼其物無窮而人皆以爲
　終彼其物不測而人皆以爲極得吾道者
　上爲皇而下爲王失吾道者上見光而下
　爲土今夫百昌皆生於土而反於土故余
　將去汝入無窮之門以遊無極之野吾與
　日月參光吾參天地爲常乃授帝陰陽經
　(老君於後三皇時說經世謂之三墳之書/乆失其全篇兼累世所說經多藏瓊臺琅)
　(函或祕藏龍宫海藏神眞保謢世/莫得聞今收傳者太山一毫芒爾)又命西
　王母授帝
元始天尊玉像帝置於高觀(古人謂高臺爲/觀可觀瞻四方)
　道觀之號自此始
老君命帝陟王屋山開石函發玉笈得九鼎
　神丹飛雪鑪火之道遂鑄鼎荆山鍊丹成
　服之有雲龍來迎帝乗龍上升時羣臣侍
　女同得升天者七十有二人(其餘不及上/爭侍龍髯攀)
　(墜黄帝之弓與鼎皆抱之號泣世謂之烏/號之弓民無所追慕遂取其遺物於巴山)
　(以曆墳之號巴陵又造陵於橋山以/曆其衣冠鼎所墮處謂之鼎湖焉)按玉
　緯經云有稱三皇亦稱九皇洞神大有經
　云三皇治各三千六百年又小有經云三
　皇治各至萬有八百歲詳此二說大有經
　止論一代三皇每一三皇治三千六百年
　小有經乃說論三代三皇每一三皇治萬
　八百歲也若通論三代九皇則共至三萬
　二千四百年矣或萬八千者蓋百字誤爲
　千耳今據
老子内傳所明正與大有小有相符又前三
　皇中三皇各至九千九百億萬歲者乃計
　一劫之大數非止言三皇之身也後之言
　三皇者亦多不同也如洞神經玉緯經與
　項峻止以天皇地皇人皇爲三皇而皇甫
　謐註春秋運斗樞鄭玄高誘注吕覽以庖
　犧女媧神農爲三皇禮記號謚記以爲宓
　羲祝融神農白虎通以爲庖犧神農燧人
　聊氏以爲巢燧人伊耆帝系譜中經出塞
　記瀨鄉記以爲伏犧神農祝融也在少皥
　時號曰隨應子說莊敬經教以順時行令
　在顓頊而降於衡山號赤精子說微言經
　教以大順之道在帝嚳時號録圖子授黄
　庭經教以清和之道在帝舜之時降于河
　陽號尹壽子授道德經教以無爲之道在
　夏禹時降于商山號眞行子教以勤儉之
　道授九疇靈書靈寳五符治水眞文及罡
　步檄召鬼神之法(今本山洞天/遺迹存焉)在商湯時
　降于潜山號錫則子說長生經(今天祚宫/前龍堂之)
　(址即其/所也)教以恭愛之道抱朴子作神仙傳
　以世教第一然復疑其歷爲帝師謂皆見
　於碎書不出仙傳正經又爲不應舍尊適
　卑背澄清而入臭濁棄天官而受人爵且
　曰有天地則有道術之士世世有之何必
　常是一老子耶皆晚學之徒淺見之士好
　奇尚異耳唐昊天觀主尹文操論曰抱朴
　撰傳意在顯述
老君記自修成將以訓誘後人令其勉力今
　據載歷古爲帝王師傳者乃出太玄經正
　一經太清經玉歷經元炁經出塞記尹氏
　玄中記崔山地理志皆眞經良史豈得悉
　謂之碎書抱朴又云若謂老子是得道之
　人則人必勉力若謂之神靈則非可得也
　此抱朴子私見耳殊不知開闢之始因學
　而得道者必先有自然之聖降爲之師隨
　機傳授焉定志經云昔天尊造化行應自
　然暗與理合自然玄悟本炁文字撰集成
　經以將來則老君自然合道而世世爲師
　亦何疑焉既爲大慈無爲之父亦何辭舍
　尊就卑和光臭濁乎老君謂尹喜曰上世
　始已來所更如沙塵動則有載劫自惟甚
　苦勤太玄經亦云老子積學轊轉位登上
　聖應接無方不可稱述近世出化生乎殷
　末是以文始鬼谷張眞葛仙並云
老君生乎太無之先經歷天地不可稱載此
　皆前世得道眞仙依經演述豈亦晚學捷
　見之士歟抱朴須欲曲成私見不覺謗祖
　及眞斯亦通人一蔽未可依憑者也
老君雖歷代應見而未有誕生之迹將欲和
　同光塵以立世教乃先命玄妙玉女降爲
　天水尹氏之女(乃無上元君之化身唐/朝追尊爲先天元君)名
　益壽適仙人李靈飛(靈飛李臯陶之後至/商時父子相承得修)
　(眞之道父慶賔年百餘歲常有少容周遊/五嶽諸山旦雲龍下迎白日升天靈飛)
　(感父升天之事徐隱不仕内修/大道亦百餘歲老君未誕升天)至商十有
　八世王陽甲踐祚十七年庚申歲
老君自太清境分身化炁乗日精駕九龍化
　爲五色流珠下入玄妙口中託孕時尹氏
　晝寢夢天開數丈衆仙捧日出良乆見日
　漸漸小從天而墜爲五色珠大如彈圓因
　捧吞之覺而有孕(今有流星埪在/亳州天靜宫)容顔益
　少神炁安閑所居之室四時和暢六炁和
　平冬無凝寒夏無酷暑祥光明室靈氣滿
　庭衆惡不侵萬靈潜衛八十一年不覺其
　乆至商二十二王武丁九年庚辰二月十
　五曰卯時以建丑爲正商之二月乃夏之
　正月也
聖母因攀李樹忽從左腋降生是時陽景重
　輝祥雲廕庭萬鶴翔空四靈翊衛玉女跪
　捧九龍吐水以浴聖姿龍出之地因成九
　井(今在亳州太清宫每/汲一井九井皆動)降生之後登行九
　步步生蓮花指李樹爲吾姓論曰老君常
　於歷劫之前降生於北玄玉國李谷之間
　以李爲姓今又降於李氏之家李木之下
　生而知其姓故指以示人非今方姓李也
　舊記有云老君於生登行九步目顧四方
　左手指天右手指地曰天上地下惟吾獨
　尊愚切以爲不然夫
老君雖爲三界之至尊本以謙慈柔弱設教
　决不肯虚驕恃氣以誇强自大況釋迦生
　於西域兇横之外國于時雖有浮屠教法
　殺父害母視爲常事設或有子初生遽出
　不遜之語胡王必曰是子纔生早無君父
　壯將若之何時可忍而育之乎其殺而棄
　之必矣以此知其不應有是言也(故今皆/削去之)
　其謚曰聃(老君耳平頂厚面且堅下有垂/珠中有三門天神之表與凡迥)
　(異故以爲謚或作儋者字誤也或作耽者/音訛也或謂其吐舌舑舑然而謂之聃此)
　(又傳聞/之誤也)居乎陳國苦縣瀨鄉曲仁里渦水
　之陽(或云楚國者其地連楚熊繹之始封/也或稱相人或言樵人者蓋亳北近)
　(桐城瀨水之東四十里有譙城故也鄉名/賴音亦以水而得其名也陳則大皥之墟)
　(也宛丘之側禹貢樂豫水之分武王封舜/後胡公滿於其地因曰陳國後漢章帝時)
　(改爲陳郡今爲亳州商湯之故都也苦縣/唐封元年改爲眞源縣今爲衛眞縣是也)
　降生九日身有九變一變身長六尺六寸
　冠魚鵲之冠衣黄紫八綵鳳衣獸文混沌
　自生第二變身長七尺七寸冠重叠冠衣
　素衣赤領袖第三變八尺八寸冠通天冠
　衣五綵衣第四變長九尺九寸冠辟邪冠
　衣羅袿衣第五變長一丈三寸冠龍蛇冠
　衣朱衣第六變長一丈五寸冠無極之冠
　衣朱玉之衣第七變長一丈七寸冠虚無
　之冠衣黑綵洞衣第八變長一丈一尺冠
　辟邪大冠衣龍蛇衣第九變長一丈二尺
　冠自然無炁須臾百變之冠衣自然羽衣
　皆天冠天衣自然被體仍有匕十二相八
　十一好七十二相者頂圓爲天面光相日
　伏晨蟠起玉枕穹窿皓髮如鶴長七尺餘
　眉有北斗其色翠緑虎髭龍髯素如潔絲
　耳有垂珠中有三門高平如頂厚而且堅
　兩目日光方瞳緑筋鼻有雙柱準骨隆隆
　口方如海唇赤如丹氣有紫色其香如蘭
　齒如編貝其堅若銀數有六八上下均平
　舌長且廣形如錦文其音如玉其響如金
　顴高而起頤方若矩日角月淵金容玉姿
　龍顔肅肅鳳視閑閑額有兑象參午上達
　天庭平坦金匱充盈頰有白痣頤有玉丸
　項有三約鶴素昂昂垂臂過膝手握十文
　其指纖長各有策爪有云甲身有緑毛胸
　有偃骨背有河魁臍深寸余腹軟如綿心
　有錦紋腹有玄痣眼有轊文足蹈二卍指
　有乾坤身長丈二徧體芳香面方而澤上
　下三停身如金剛貎若瑠璃行如虎步動
　若龍趍此其相也左扶青龍右據白虎前
　導朱雀後從玄武頭廕紫雲足履蓮花頂
　負兩景五明曜日身有圓象洞照九天兼
　前仙相光色奇妍總八十一謂之好也寄
　胎八十一年極太陽之數生而皓首故號
　老古人稱而爲子又子者男子之通稱也
　故號老子(一說老者長年之稱子者幼作/之號欲謂之老又是初生欲謂)
　(子又乃白首故/二義而稱之)唐尹文操論曰老子者即
　道之身也迹有内外不同由能應之身或
　異也其内號者即至一眞一玄一皇一元
　一帝一太一天一正一等是也至一者妙
　而無質也眞一者淳粹湛然也玄一者通
　靈不滯也皇一者光明無上也元一者萬
　道之長也帝一者百神之聖尊也太上者
　長生之大主也天一者司陰之眞宰也正
　一者盟威之法王也謂兹九義同出異名
　既玄極故咸言一矣其外號者則鬱華大
　成廣壽隨應赤精録圖務成尹壽眞行錫
　則燮邑育成郭叔等子是也鬱華者道化
　光盛也大成者玄德普資也廣壽者怡神
　術瞻也廣成者攝生功博也隨應者感通
　無礙也赤精者矜靈丹著也録圖者符命
　冥合也務成者庶績克遂也尹壽者公正
　身康也眞行者精神淳粹也錫則者仁惠
　有方也燮邑者風教變俗也育成者牧養
　克諧也經成者正訓常全也郭叔者廓清
　累代也此並皆隨教得名既降爲國師故
　國稱子矣
聖母既誕育道身將返天闕復元君之位而
　欲示世人有師資傳授之道乃告老君曰
　夫人受生於天地中有清有濁氣之清者
　聰明慈仁氣之濁者愚癡兇虐明者因修
　以成其性昧者恣慾以傷命性者身之原
　也命者性之根也是故修行之人鍊身於
　九丹解結於五神引炁於本生滅根於三
　關九鍊十變百節開明胞結斷滅乃知本
　眞而成上仙若不修學則邪魔入身百痾
　從此生夭逝因兹致死不盡命痛乎難言
　夫仙由心學心誠則仙成道貴内求内密
　則道來能致靜以合眞積虚以通神則去
　仙日近矣苟心兢神勞體煩不專動靜喪
　精耳目曠明徒積稔索道道逾遠也寄寓
　天地間少許時耳若能攝炁勞神辛苦注
　眞乆將明道則與天地共寄寓大無中矣
　能洞虚體無則視之不見聽之不聞乃與
　道合眞矣老子曰今混迹塵寰欲長存不
　死隨世度人可乎元君曰吾有祕寳非聖
　不傳有能修之可以長存老子曰願聞其
　致元君曰至道淵奥深不可識非有非無
　非聲非色視之不見搏之不得囊括天地
　至大無極近在諸有莫知能測能知其則
　是謂玄德老子曰其道亦有術以致之乎
　元君曰道者虚通之至眞術者變化之玄
　技因術以濟人因修而會道則變化無窮
　矣夫道之要者無爲而自然術之祕者符
　與炁藥而已符者三光之靈文天之眞信
　也藥者五行之華英地之精液也炁者陰
　陽之和炁藥物之靈爽也人雖得一事未
　畢要資符藥道乃訖此吾之祕寳爾能兼
　之可以長存度人無量矣老子曰身者得
　道之器也炁者致命之根也根拔則命終
　器敗則道去今欲修之令命固道隆得可
　聞乎元君曰禀骨肉之質猶陶家坯也坯
　未冶則敗速身未鍊則命促理固然也縱
　使德冠羣有神疏大玄而身猶恐未免乎
　老死夫何故哉由化致然不得不然也惟
　藥能鍊形符能致神神歸則心通而性逸
　形固則氣固而命全然後化炁變精洞入
　無形飛行虚空存亡自然乃能長存得道
　之人雖遭劫交天地崩淪而烖不能及所
　以貴乎符藥由此也老君曰服神丹而長
　生者神靈祐之乎將藥之力耶元君曰長
　生之功由於丹丹之成由於神故將合丹
　必正身心不履罪過神明佑之作丹必成
　成丹入口壽無已矣天地明察道歸仁人
　萬兆蠢蠢名曰行尸不信長生之可學謂
　爲虚誕從朝至暮但求作死之事豈能長
　生之乎恣心盡欲奄忽輒死千金送葬何
　所益哉神丹道成不特長生而已可作世
　寳也知此道者亦安用天下爲人有以國
　易吾方而非其人不傳也老子稽首曰願
　聞其㫖元君乃仰天而嘯倏忽有紫雲而
　蓋自天奄至中有五色藴光明八達仙人
　涓子侍之元君復出神圖寳章變化之方
　還丹伏水火汞液金丹之術凡七十二篇
　以授老子(或云其經今已不得其傳世所/録者皆無師授僞誤相半仙經)
　(云盜道無師有/翅不能飛也)其文曰爲玄白生金公太
　陽流珠入華池斤内五兩文萎蕤赤鹽白
　雪成雌雄五符九丹得之飛眞道在此人
　不知五符者一曰玄白二曰金精三曰飛
　符四曰金華五曰三五靑龍精九丹者一
　曰白雪九轉還丹二曰雌雄九轉還丹三
　曰黄華九轉還丹四曰白華九轉還丹五
　曰丹華九轉還丹六曰五色九轉還丹七
　曰泥汞九轉還丹八曰金精九轉還丹九
　曰九鼎極耀還丹此九丹得一則可以長
　生不在徧作也神丹之道皆三化五轉至
　九而止服得之者與吾等矣夫草木之藥
　埋之則腐煮之則爛燒之則焦不能自生
　安能生人如金丹之物理之不腐煮之不
　爛燒之不焦治之愈妙故能令長生是知
　神仙之道不在祭祀祈禱鬼神不在導引
　與屈伸不在祝願多言語不在精思自苦
　勤長生之道要在神丹知之甚易爲實難
　子能行之可長生此之道成立得仙吾亦
　學之非自然又曰上士服之升爲仙官中
　士服之棲集崑崙下士服之在世長年汝
　但勤之吾不虛言老子再拜叩頭稽首曰
　九丹之道既奉慈訓矣切聞求仙不得金
　液虛自苦辛願示其要元君曰大哉之問
　也九丹金液同爲升天之道然九丹中金
　液爲上所以爾者服九丹之人或三年二
　年一年半年百日或六十日不可定限服
　之乃有仙官雲龍來迎惟服金丹者須有
　仙骨在身仙名在天金液入口則身色紫
　金立生羽翼升天爲仙官矣凡欲服之須
　長齋斷谷一年乃得升天自非玄中之籙
　及不死之名者終不得聞九丹金液之道
　也其法依前合丹金成而液之其道畢矣
　此吾祕寳也凡千二百訣吾與往劫塵沙
　天地之先受之於
元始天尊奏而行之得居無上元君之位吾
　昔已傳至眞大聖天帝上帝太微太一元
　君今又授爾爾其勉之老君受記復請曰
　萬兆芸芸動之死地今以此道廣濟如何
　元君曰悠悠之徒躭榮嗜慾死者墮石投
　川往而不返甚可痛傷然道不虛行必受
　眞人此道高妙祕於九玄瓊臺雲笈萬年
　一行貽諸玄籙玉名耳自非宿命骨相合
　仙之人不得聞也愚人多過烏得違天科
　而妄宣乎吾道盡此將去矣當遣太和元
　君語汝言訖即有千乗萬騎五帝上眞擁
　八景玉輿來迎白日昇天(今太清神丹經/其法乃出於無)
　(上元君其神能調和陰陽役使風雨進退/五道斟酌寒暑驂駕九龍十二白虎天下)
　(衆仙皆迎隸焉人之生死/咸由之猶言服丹之所也)老君乃遠遊山
　澤求鍊神仙行經勞山果遇太乙元君乗
　五色斑麟侍官數十人老君從之問道元
　君曰道之要者在乎還丹金液耳遂具授
　祕訣他年之歷山復會太乙元君因謝神
　丹之方元君曰君是羣仙之尊萬道之主
　玄靈祕術本玄分也何謝之有應運期更
　百餘年可詣金闕受事老君曰凡民無知
　死者甚衆撫心泣血見之傷悲欲給以神
　藥令皆長生可乎元君曰不可生道至重
　必授大賢及孝順篤信之士天生萬物有
　善有惡善有宜生惡有當除不足給藥令
　皆生也君已知之不可輕泄
老君以神仙之道必假修鍊欲垂法以勸來
　世故服佩符章合神丹(今亳州太虚宫/有鍊丹井存焉)習
　眞炁(今宫有虚無殿/乃服炁之所)及修綱步等法然後
　乗空凌虛自然天丁神王侍衛嘯命主致
　徵召萬靈攝制魔鬼决斷生死身出水火
　變化萬端或分身混跡出有入無神通自
　在一日乗白鹿履庭檜之杪而升天(今有/升天)
　(鹿檜迹在亳/州太清宫)
聖紀讚曰
　老君體寂大無德資妙有成道億劫造化
　萬天自然而然不由積學降九皇而設教
　委歷帝以爲師獨立紫清誰與爲先今乃
　親聖母而寄學從元君而訪道欲顯眞道
　之玄非學不成神仙高奇修之可獲俾夫
　尊師貴德存牝守柔表上聖之靈規垂將
　來之妙範所以隨機示教奬善懲迷文始
　抱朴既述之於前今更讚之於其後

太上混元老子史略卷中





太上混元老子史略卷下敬四
　　　　廬山清虚菴道士臣謝守灝編
初老君欲垂世立教故示有修證之訣師資
　傳授之格乃以上皇元年正月二日出遊
　西河歷觀八方時元始天尊乗八景玉輿
　九色玄龍三素飛雲導從羣仙各執華幡
　獅子白鶴嘯歌嗈嗈浮空而來同會西河
　之上老君稽首請曰昔蒙訓授天書玉字
　二十四圖雖得其文未見其像妙理難詳
　今遇慈尊願垂成就於是天尊口吐洞玄
　内觀玉符以授老君老君稽首奉承教㫖
　具依天儀長齋服符三部八景神身中並
　見金書玉字二十四圖空中自明洞徹無
　窮羅絡自然即命主圖上仙依而畫之金
　書紫字丹簡玉章於此成立自南極上元
　九光大眞王夫人東西二華南北眞公五
　嶽神仙清虚眞人所授眞文並出於老子
　焉其圖分爲上中下三品上品一神仙沐
　浴東井圖二五嶽眞形圖三通靈訣精八
　史圖四六甲通靈圖王九宫紫房圖六元
　始太清圖七眞道混成圖八西昇寳籙圖
　中品一神仙微化圖二攝虚九靈圖三九
　變天圖四常存圖五守一養身圖六守神
　合景圖七寂嘿養眞守志圖八芝英玉女
　圖下品一六陰玉女圖二九九道仙圖三
　導引圖四洞眞洪保圖五變化隱惻圖六
　採芝開山圖七明鏡圖八無極太一圖並
　同玄元始之炁化生也
老君嘗爲玉晨大道君典領神仙虎符圖智
　惠素經凡上清大洞眞經召靈滅魔神符
　寳章莫不掌録焉此經皆結飛玄自然之
　炁以成其道高妙衆經之尊總統萬眞匡
　御羣仙祕於九天之上大有之宫鑄金爲
　簡以撰靈文剋玉丹書以明其篇或藏太
　微靈都瓊宫玉房之内咸衛以巨獸扞以
　素龍神虎七千備于玉闕金晨玉童素靈
　玉女各三千人侍衛靈文衆眞宴禮萬聖
　朝軒太上道君謂老君曰大劫之周擇授
　上眞自無其人累劫不傳後學求仙不知
　道源徒勞存思損瘦形神夫欲尋本當歸
　其根失根求生萬不得全上皇文字擇人
　而傳其法宜祕深不可言當依明科承而
　奉焉老君乃推校本元撰集靈篇以爲寳
　經三百卷符圖七十章玉訣九千篇方諸
　青宫東海青童太君(梵/湄)稽首再拜再三懇
　請老君憫之乃命封齋盟授使傳後學主
　召合眞之人大君既授寳經位登上相金
　華玉女紫晨玉童各三千人俱侍衛焉秉
　靈符之節執命魔靈幡逍遥紫虚之館徘
　徊靑華之房滅六天於來運剪萬精於羣
　山接後學於金闕校仙籙於方諸延萬帝
　於曲宇讚寳訣於妙章撰獨立以齋眞嚴
　四極以推運普統九天九地五嶽名山億
　兆萬眞莫不咸隸生死圖籍細無不關末
　學之子欲授經及修行者皆宜先奉金闕
　於青宫投玉劄於上清典録玉司常陰察
　人精麤有勤苦乃得玄授焉老君又傳太
　虚眞人南嶽赤君使授學道宿有金名玉
　字仙閣剋名當爲眞人者又傳天眞皇人
　太眞王等或封於西玄山王屋山中或刻
　於蓬萊府北室金柱玉璧上又以五色玉
　爲簡各封五嶽石笥中須壬辰告會後聖
　君來下當出以付四轉使教上眞之才凡
　欲求仙當尋其文得其本元道無不成苟
　不知道所出與寳訣所生謂之投暗而學
　無有祖宗不爲降道亦不行也老君曰夫
　三洞寳經皆三清之上道也吾昔受之於
　元始天尊于今七億萬劫天地成敗萬品
　生滅唯吾獨尊今猶修之於景雲之上嘗
　以玉清玄簡出付眞公於無量壽天又付
　方諸青童太君依九天品格萬劫一出自
　開皇以來傳付後學應爲眞者九千年聽
　傳三人或四十人九年中遇有其人聽頓
　傳之欲受吾經當依四極明科齋信詣師
　授以佩身閑心修行愼勿輕傳又曰夫欲
　修行上法宜先修高上洞眞三元齋值三
　元合眞上應九玄凡欲請大洞眞經三十
　九章雌一玉檢五帝寳經玄母八間十二
　上願佩神虎金虎符豁落七元流金鈴銷
　魔隱況威制萬靈飛步五星存注七元思
　眞行道上求天仙合服神丹飛騰靈丸當
　修上元之法九日九夜清齋念神未至一
　日五香沐浴宿結齋心上至九人下至三
　人主客同到每事精勤欲修中元齋值六
　日六夜以贖己身積滯之愆解過於天眞
　謝罪於三元宿愆既散高上降眞書名玄
　閣剋成上仙學而無法徒勞損功無感於
　自然欲修下元之法三日三夜解拔七祖
　令死魄更生出離三塗上升南宫釋結解
　滯斷滅惡根七祖既度身自成仙其法高
　妙非眞勿傳齋值畢然後修奉行上道常
　當沐浴清齋盛潔法服并嗽蕩口腹令内
　外清虚口無餘味腹無餘臐眼無餘穢體
　無餘塵淡泊靜嘿唯道是身然後修行焉
　夫學上道不奉三百大戒而請經行呪佩
　符思神合丹服藥隱處山林求升仙之舉
　恐未可希也若能戒全於内和光於外乃
　庶幾名標之崖矣非修道難奉道難耳子
　能全之餘及十方太上將保爾登仙矣戒
　全而請寳經佩大符而行事若復下仙則
　天下無有不死之道矣我每慨世求眞人
　難得耳夫有經而無戒猶涉海以無舟楫
　猶有口而無舌何縁度兆身耶夫道要在
　明科積善内足然後始涉大道之境界弗
　能爾者皆爲徒勞於風塵無益生命修短
　也
老君復授青童道君靈書紫文修行二十四
　事其略曰採服飛根吞日炁之法有無服
　開明符常思見日初出時叩齒陽呪曰日
　䰟之名日中五帝之字存見五色流霞來
　接一身呪嚥如法當覺體生玉澤面有流
　光次採服陰華吞月之法先服太玄陰生
　符常思見月初出時叩齒陰呪曰月魄之
　名月中五夫人之字存見月中五色流精
　來接一身呪嚥如法當覺體生三光目有
　飛精次拘三魂以三魂棄身遊遨飆逝本
　室或爲他魂所見留制或爲魁物所得收
　録當拘而留之使無遊逸其法常存心中
　赤氣轉大以覆身變而爲火洞徹内外叩
　齒如法則三魂拘留矣次制七魄以七魄
　流落遊走穢濁或交通血食往來鬼魁或
　共死尸相鬥或言人之罪欲人之敗皆魄
　之疾也其法每晦朔弦望及庚申日存鼻
　端有白炁漸大以冠身九重又變作四靈
　之獸匝繞一身存呪如法則七魄制鍊矣
　又人身中有三元宫上元丹田泥丸宫其
　神赤子字元先一名帝卿中元丹田絳宫
　其神眞人字子丹一名光堅下元丹田命
　門宫其神嬰兒字元陽一名玄谷此三一
　之神上宫服紫衣中宫赤衣下宫黄衣皆
　如嬰兒之狀欲拘魂魄當先呼其名并存
　服色次第分明又命門宫中有大君名桃
　康字合延衣朱衣冠芙蓉冠三魂侍側暮
　卧常存大君呪守如法一十八年大君能
　左激三田右御三炁呼陽六甲召陰六丁
　當來侍人也又行鬱儀結璘奔晨之道服
　靈飛六甲陰陽符佩神虎金虎消魔豁落
　流金之章請大洞眞經三部八景二十四
　神服琅玕華丹挹黄水月華徊水玉精環
　剛之果即頭生七色之炁分形萬變千乗
　萬騎白日昇天皆學道修仙要文乃太微
　天帝紫微上眞天帝玉清君正傳之訣以
　紫玉爲簡靑金爲文龜母執筆眞童拂筵
　天妃侍香玉童編名曰靈書紫文以付上
　相靑童大君使下授玄宫玉名爲眞人者
　於是靑童大君清齋千日稽伏膝行捧首
　北面依科明授以還方諸靑宫其後傳西
　城王君使下教骨相之子焉
老君以商紂荒虐生靈塗炭哀憫斯民將下
　而拯救之乃以紂之二十一年丁卯歲正
　月上謁太上玉晨大道君曰商辛淫亂水
　運將窮西伯應昌可往佐之老君受事訖
　即以是月十有二日丙午分炁化身乗飛
　飆之轊風伯前驅彭祖驂乗降岐山之陽
　號燮邑子西伯(周文/王也)召爲守藏史作赤精
　經教以仁信之道至武王時號育成子遷
　爲柱下史作璇璣經在成王時號經成子
　說廣化經乃隱在康王時號郭叔子復爲
　柱下史潜龍卑秩以綏周道至昭王時老
　君慮周室將衰乃以八天隱文授王令保
　鎮國祚昭王自謂居自然之運稍怠於守
　成將縱心於巡幸不崇天文老君知王之
　不令終也乃收天文因而致仕歸居故里
　老君居周雖乆常以自隱無名爲務外和
　光同塵内實清虛不令名位之顯也後漢
　邊韶製碑銘云於惟玄德抱虚守清樂居
　下位勢禄弗營爲繩爲直(能直/是正)屈則可縈
　守一不失爲天下眞處厚不薄居室舍榮
　稽式爲重金玉是輕絶嗜去欲還歸於嬰
　浩然歷載莫知其情要以無爲大化周成
　進退無常乃綜其貞以知爲愚冲而不盈
　大人之度非人所聆九等之序何足累名
　論曰考經史所載老君生時及仕周之年
　月或有不同者蓋由始皇滅先世典籍漢
　初編緝頽綱或問古老以爲記或因缺史
　以爲録存其略者缺其詳載其末者虧於
　本厥後史籍重興道經間出或得之者多
　隱而不傳致令晚學失其宗㫖今按老君
　本記及樓觀記並云殷武丁庚辰歲二月
　十五日生以帝辛丁卯歲正月十二日爰
　自金闕降於岐山之陽爲之五師又云西
　伯時爲守藏史武成康時爲柱下史其言
　信矣或云周時復寄神李母者蓋謂降生
　於蜀靑羊肆李大官之家時也若止生於
　周則安得於文王守藏史乎劉向列仙傳
　云生于商時然向謂初於柱下史後爲守
　藏史失柱下史主四方上書計史於柱下
　當文王時尚以侯服事商安得有四方計
　史耶但有禮樂經籍即立守藏史耳而皇
　甫嵇康等遂亦遵向之言因以柱下爲先
　唯隋薛道衡撰老君祠庭碑云當文王武
　王之時爲藏史柱史之職斯言可當之矣
　無極元年太上道君復命老君開化西域
　即昭王之二十三年癸丑歲也老君五月
　晦日壬午駕青牛之車薄版爲隆穹徐甲
　爲御無極先生鬼谷先生北郭先生從焉
　將西度函關尹喜志慕道術(喜字公文康/王朝爲大夫)
　(後召入爲/東宫賔友)少好三墳八索之書善天文緯
　候乃結草爲樓仰觀乾象精思志道號爲
　樓觀(今終南山盩厔縣神龍鄉間仙里中/有草樓罽壇祠宇即其故室也周穆)
　(王再加修飾召幽逸之人爲/道士自爾相承至今不絶焉)喜於是時見
　東方有紫炁西邁天文顯瑞知有聖人當
　度關而西乃求出爲函谷關令(關在陜州/桃林縣十)
　(二里故/墟存焉)王從之按樓觀先師傳及樓觀記
　並云周康王聞喜有神仙度世之志乃拜
　爲大夫至昭王時喜遇老君得道遂侍雲
　輿西邁其後穆王欽尚遺塵乃爲建祠修
　觀故其碑文曰樓觀者周康王大夫關令
　尹喜所立也以其爲樓故因以爲號又曰
　周穆西巡秦政東獵並枉駕回轊親崇教
　道始皇建廟于樓南漢武立宫於觀北晋
　宋謁板于今尚存秦漢廟户相繼不絶貞
　觀二年改爲宗聖觀由是觀之乃驗老君
　度關在昭王時也或云東周時者蓋後世
　人但見孔子時老子猶在故爲此言不知
　老子化胡之後復還中夏幽隱孔子乃得
　師之也喜至關曰夫陽數極九星宿值金
　歲月並王法應九十日外有大聖人經過
　京邑(時周都鎬京/在函關之西)乃先敕關令吏孫景曰
　若有形容殊俗車服異常者勿聽過喜即
　預期齋戒使掃路四十里夾道燒香以俟
　天人入境至七月十二日甲子果有一老
　人皓首聃耳乗白輿駕靑牛而至關吏曰
　明府有教願翁少留乃入白喜曰道今來
　矣我得見聖人矣即具朝服出迎跪伏叩
　頭邀之曰願大人暫留神駕老君謝曰吾
　貧賤老翁居在關東田在關西今暫往取
　薪何故見留幸聽度此一試也喜復稽首
　曰大人豈復取薪乆承大聖當來西遊勞
　神暴露願少憩聖駕老君曰吾聞大秦有
　古先生其道無爲欲往觀焉是以昇車就
　道經歷子關子何苦留也此二試也喜又
　曰今睹天人聖姿超絶乃天上之至尊邊
　夷何足往觀乎願不託言少垂哀憫老子
　曰子何所見而知吾此三試也喜曰去冬
　十月天理四星西行過昴自今月朔融風
　三至東方眞炁狀如龍蛇而西度此兆大
　聖人之徵喜少好墳易及天文秘緯凡仰
　觀俯察未嘗不驗故知必有聖人度關夙
　夜存思未嘗暫息今似有縁果遇仙駕願
　垂慈憫開濟沉冥老君既三試之皆過乃
　恬然含笑曰善哉子之知吾吾亦已知子
　有通神之見當得度世也
　四皓角里先生論曰觀老氏與喜生豈不
　警悟先機耶而猶如此執謙辭者欲教世
　耳喜於是就官舍設座供養進盥櫛行弟
　子之禮老君之御者徐甲少賃於老君約
　日顧百錢至出關時計當七百三十萬錢
　甲見老君去官遠適亟來索錢老君謂曰
　吾欲往西海大秦罽賔天竺安息今汝御
　車當以黄金計直償汝甲如約及至關令
　飰靑牛于野老君欲試之乃以吉祥草化
　爲一美女行至牧牛之所輒以言戲甲甲
　惑之欲留遂廢前約乃詣關令訟老君索
　傭錢老君謂甲曰汝隨我二百餘年汝乆
　應死吾官卑家貧無所役使故以太玄生
　符與汝汝所得至今日汝奚不念此而訟
　吾言訖符自甲口中飛出丹篆如新甲即
　成一聚白骨喜憫甲違約致死乃爲甲叩
　頭請命願赦其罪賜以更生乞爲出錢償
　之老君重喜慈捨曰善乃復以大玄生符
　投之甲即立生老君曰吾不負汝汝負本
　約道自去汝故死耳今償汝錢喜即以錢
　給甲而禮遣之甲請留不許伏地搏頰曰
　已沐聖恩曲赦罪戾令此枯骨復見光明
　刻骨銘心願從雲駕老君竟弗許老君爲
　喜留關下有一百餘日喜齋戒叩頭再拜
　跪請曰塵凡孺子幸遇聖人投身委命願
　聞大道老君曰微哉子之問也大道守眞
　三品爲則以一爲度以正爲德喜曰道品
　有三要得升仙其可得乎老君曰子能知
　一萬事畢閉塞情慾入奥室鍊金食氣爲
　第一子能知之守勿失喜踴躍稽首曰鍊
　金奈何曰神方也自至眞上帝莫不由金
　丹而得道履九幽而入杳冥上下虚無因
　神明而俱升喜復稽首曰願聞其㫖老君
　曰紅鉛黑汞大丹頭從紅入黑是眞修黑
　中取精赤取髓解取赤黑藥無比用赤入
　黑保長生用黑入赤天仙矣喜曰道則高
　矣妙矣未覺未究願賜指示老君曰一者
　是鉛鉛爲君二者是汞汞爲臣若鉛不眞
　其汞難親若鉛是親不失家臣青腰使者
　赤黑將軍和合兩姓異族同羣白汞作胸
　黄芽爲根化鉛爲粉鍊汞成塵陰居陽位
　陽數陰均月盈日昃寒暑區分開設法像
　赫然有文唯吾此道天地長存喜拜曰藥
　物之㫖敬聞命矣爐鼎之制水火之候奈
　何老君歌曰圓三五寸一分口四八兩十
　唇長二尺厚薄均腹三臍坐垂温陰在上
　陽下奔首尾武中間文始七十終三旬内
　二百善調均陰火白黄芽銀來去遊不出
　門漸成大性精純即歸一還本元至一周
　甚殷勤密防謢莫迷昏途路遠甚幽玄若
　達此會乾坤子午沾淨魄魂得長壽入仙
　村樂道者尋其文諦思之勿須論又歌曰
　日月本是乾坤精卦象周還甚著明前三
　五兮後三五五六三十復還生復還生兮
　周十二十二中分二十四二十四氣互推
　遷萬象友銖都在此水銀一味番爲二變
　化陰陽成既未既未却配於夫妻始覺壺
　中有天地又歌曰金液還丹仙花流高飛
　雲翔登天丘赤黄之物成須臾當時雌雄
　紛亂珠可以騰變到行厨靈童玉女我與
　俱出入無間天地符其精凝霜無沉浮汝
　其震敬必來遊金液之訣皆盡於此矣丹
　成作金以爲食器亦得長生先試作金成
　乃可服故曰金可作世可度也於是授喜
　太清八符經太清觀天經九都經神丹經
　金液經及八鍊九詩還丹伏次訣焉老君
　復謂曰審欲求仙先當服金液還丹汝不
　服丹盧自苦耳爲温寒風濕鬼氣聽繁司
　命不能救也可不勉哉努力作丹早自防
　禦勿示愚人令訕毁神道益子之過嗟乎
　行尸雖富有萬物貴於王侯不滿百年成
　土一匱甚可哀也合作神丹勞苦須臾一
　成便仙與天相畢恣心所欲樂何央乎喜
　曰鍊金食炁道有二乎老君曰天地之精
　華陰陽之根本二炁之謂也陽龍陰虎本
　液金精二炁交會鍊而成者謂之外丹舍
　和鍊藏吐故納新上入泥丸下注丹田循
　環不息朝于絳宫採於五石以哺百神此
　内丹也修道之士得内丹可以延年得外
　丹可以升天三一九思者内修之要也九
　丹金液者外鍊之極也合而修之道成决
　矣食炁固精受明玄經生道要妙出幽入
　冥上固雲門下固靈根知之甚易行之甚
　難夫形動德散炁越道叛精消魂損自動
　魄亂是以聖人靜形固炁畜精救視則道
　德虚凝魂魄固守形一神萬道乃成就常
　以半夜之後偃卧握固鼻納清炁口徐吐
　之復守三一入室九思神定炁安仙道近
　矣因授喜玉曆中經三十五章畢喜曰三
　一之㫖願賜指示老君曰三一之道神仙
　所重世莫得聞子其祕之兩眉間却入一
　寸爲明堂二寸爲洞房三寸爲泥丸上丹
　田宫也中有赤子字元先名帝卿心中爲
　絳宫中丹田也中有眞人字子丹名光堅
　臍却入三寸爲命門下丹田宫也中有嬰
　兒字元陽名玄谷皆長三寸同服赤幘赤
　衣赤履此三一也(一云上紫中赤/下黄皆嬰兒狀)下一座
　金床玉几常以金爐玉匕攪華池以哺上
　一中一當書夜常存之子欲長生三一當
　明子能守一一亦守子炁變爲精精變爲
　神神化爲嬰兒嬰兒上爲眞人眞人然後
　爲赤子此眞一也又曰僞道養形眞道養
　神神眞道通能亡能存神能飛形亦能移
　山形爲灰土其何識焉耳目聲色爲子留
　愆鼻口所喜香味是寃身爲惱本痛痒寒
　温意爲形累愁毒憂煩弗疾去之則志氣
　日耗壽命不終其來乆矣子當先損諸欲
　莫令意逸閑居靜處精思齋室丹書萬人
　不如守一常以虚爲身以無爲心無身之
　身無心之心可謂守神神神玄通是謂道
　同其猶高山大澤非欲虫魚鳥獸而虫魚
　鳥獸自歸之人能虚無爲無非欲爲道道
　自歸之矣(余見西/升經)乃授喜自然經黄庭經
　及入室存思之要喜稽首再拜敬佩玄㫖
　論曰聖言至簡玄理不繁如上所述乃問
　今累日懇請
老君隨機酬答之言纂集其要以示來世非
　一朝一夕談也喜於是辭疾去官十二月
　一十五日奉邀老君歸其家(今樓觀即其/故宅也望雲)
　(炁草樓及老君所乗車/歷代寳之至今猶存焉)老君將欲西適卜
　叩頭請侍行老君語喜曰吾遊乎天地之
　表戲乎玄冥之間四維八極上下無邊于
　欲隨吾不可得也喜曰入火入淵入地上
　天灰身復命願隨大聖老君曰得道之士
　目能淵視耳能洞聽變化不測坐在立甚
　尚未可隨吾遠適子雖骨相合道法當成
　眞然受學日淺未能通神變化豈可隨吾
　耶喜再拜曰通神變化可得聞乎老君曰
　有生之炁有形之狀盡幻也造化之所始
　陰陽之所變者謂之生謂之死窮數達變
　因形移易者謂之化謂之幻造化者其巧
　妙其功深故難窮難終因形者其巧顯其
　功淺故隨起隨滅知幻化之不異生死也
　始可與語變化之道子能精修此道體入
　自然斯可與子行化諸國耳越二十有八
　日喜復焚香再拜請曰喜幸聞至道欣慶
　難言願賜著書闡揚道㫖以貽後世老君
　曰善汝應爲衆眞之長當於此宛利天下
　棄賢世界傳弘大道即以道德五千言授
　之曰吾此文未嘗輕以授人凡經千二百
　載方一傳爾子其勉之喜拜授欣躍持誦
　奉行道成已遂傳後學唐陸希聲道德經
　傳叙云大道隱世教衰天下方大亂當是
　時天必生聖人聖人憂斯民之不底于治
　而扶衰救亂之術作周之末世其幾矣於
　是仲尼闡三代之文以扶其衰老氏據三
　皇之質以救其亂其揆一也蓋仲尼之術
　興於文文以治情老氏之術本於之質質
　以復性性情之極聖人所不能異文質之
　變萬世所不能易也易曰顯諸仁以文爲
　教之謂也文之爲教其事彰故坦然明白
　則雅言者詳矣易曰藏諸用以質爲教之
　謂也質之爲教其理微故深不可識則妄
　作者衆矣夫惟老氏之術道以爲體名以
　爲用無爲無不爲而格于皇極者也楊朱
　宗老氏之體失於不及以至於貴身賤物
　莊問述老氏之用失於大過故務欲絶聖
　棄智申韓失老氏之名而弊於苛繳刻急
　王何失老氏之道而流于虚無放誕此六
　子者皆老氏之罪人也而世固謂老氏之
　㫖其歸不合於仲尼故訾其名則曰搥提
　仁義絶滅禮學病其道德則曰獨任清虚
　不可以爲治於戲世之迷其來遠矣是使
　老氏受誣於千載道德不行於當時良有
　以也且老氏本原天地之始歷陳古今之
　變先明道德次說仁義下陳禮學之失刑
　政之煩言其馴致而然耳其秉要執本在
　乎情性之極故其道始於身心刑於家國
　終於天下如此其備也而惑者尚多豈不
　謂厚誣哉昔伏羲氏畫八卦象萬物窮性
　命之理順道德之和老氏先天地本陰陽
　推性命之極原道德之奥此與伏羲同其
　原也文王觀大易九六之動貴剛尚變而
　要之以中老氏察大易七八之正致柔守
　靜而統之以大此以與文王通其宗也孔
　子祖述堯舜憲章文武道斯民以仁義之
　教老氏擬議伏羲彌綸黄帝冒天下以道
　德之化此與天子合其權也此三子者聖
　人之極也老氏皆變而通之反而合之研
　至變之機探至精之歸斯可謂至神者矣
　而王弼以爲聖人與道合體老氏未能體
　道故阮籍謂之上賢亞聖天人蓋同以輔
　嗣豈以老氏經世之術未足克其所言耶
　斯不然也於乎聖人之在世也有有迹有
　無迹故道不行也或危身歷聘以天下爲
　其憂或藏名肥遯示世故不能累有迹無
　迹殊途同歸斯實道義之門非徒相反而
　已然則仲尼之所以出老氏之所以處老
　氏之所以默仲尼之所以語蓋屈伸隱顯
　之極也二子安能識之哉司馬遷統序衆
　家以道德爲首可謂知本末矣班固作古
　今人表乃詘老子於第三品雖其名可詘
　而道可貶乎哉且仲尼親見老氏嘆其道
　曰猶龍乎從之問禮誠無間然著在記傳
　後世不能探其意是以異端之說紛然蓋
　迷之者不窮其源故作之者不盡其致噫
　斯傳之不作則老氏之㫖或幾乎息矣今
　故極其致顯其微使昭昭然與羣聖人意
　相合有能體其道用其名執古以御今致
　理如反掌耳自昔言老氏術者獨太史公
　近之爲治少得其道唯漢文耳其他反傳
　詭說皆不足取尹文操論曰班固謂清虚
　之道養性延年不及於物殊不知清虚者
　法制之本無爲者萬事之根道覆天下而
　不爲主德施萬物而不爲厚乃聖賢所貴
　家國所願豈止養性延年而已哉故曰修
　其身其德乃眞修其鄉其德乃長以耿修
　之天下其德乃普則此萬古不刊之道也
　他日喜謂曰憃愚不知所問願請益老子
　曰子欲修身養性行道紀形結炁成神終
　始無窮者莫先乎靜故天靜以爲正地靜
　以爲定神靜以爲變人靜以爲生將正之
　時反聽内觀心不妄念口不妄言形不妄
　動無色之色爲之見無聲之聲爲之聞無
　味之味爲之甘不言之言爲之教神景爲
　之降福德爲之臻和炁爲之應矣子欲靜
　神先沐浴齋戒或二十五日然後精練己
　身魂魄和平乃可入室之後或丹蛇來着
　子心或王母來降或道身應見此皆身中
　之神試子耳但勿驚怖有問無對有所傷
　犯亦勿爲懼但安心定意其物自去經二
　十五日四十五日六十日八十日一百五
　日一百二十五日一百五十日並有神來
　皆是試子但定心勿對不能爲害若生怖
　懼爲試不過則失道矣戒之謹之百八十
　日後室内自明安危存亡之事無不預知
　身中宫府一一顯見二百八十日衆病皆
　除一年瘢痕皆滅千日之後形神俱妙爲
　眞人矣即授喜妙洞内解等訣太清上法
　三洞眞文靈寳符圖太玄等法俾教授至
　精仁者羽化神仙令毋斷絶喜再拜稽首
　禮謝叩頭而退
老君次年甲寅歲四月二十八日將於喜宅
　南山阜上昇天喜悲戀請留(老子未適西/而復天者姑)
　(俟尹喜道成/同去化胡也)老君重告喜曰吾將俟子於
　蜀汝能除垢止念守一千日清齋修習吾
　經合服神丹鍊形入妙則可尋吾青羊之
　肆矣言訖忽聳身空中坐雲華之上面放
　五色身現金光洞徹十方神王力士靑龍
　白虎麒麟獅子列於左右前後九天高仙
　五帝直符正一使者持節來迎冉冉昇天
　太微勾陳星宫(即天皇大帝/耀魄寳是)良乆乃没喜
　目斷雲霄涕泣追慕其日江河泛漲山川
　震動有五色光入貫太微徧及十方論曰
　關尹宅倚山阜上先立臺館以瞻星候炁
　老子於中升虛後人遂呼爲老子陵尓雅
　云大阜曰陵非謂墳陵也又訛而爲塚良
　可嘆也喜乃於樓觀千日清齋屏絶人事
　研味眞經餌丹服氣精思三年心凝形釋
　無有飢渴不畏寒暑窮數達變之微形一
　神萬之㫖悉臻其妙老君以甲寅歲升天
　至乙卯年復乗九色神光從太微宫分身
　降生於蜀太官李氏之家已先勑靑童化
　爲青羊毛體華潔色如靑金常在嬰兒之
　側愛翫無斁忽一日失羊所在兒啼不止
　太官乃令守羊童子處處尋覓得於市肆
　喜至蜀徧問諸人無識靑羊肆者忽見童
　子牽羊因自解云既有靑羊復在市肆聖
　師所約其在是耶因問此童誰家羊牽欲
　何往童子答曰我家夫人生一兒愛翫此
　羊失來兩日兒啼不止今却尋得將欲還
　家喜即囑曰煩爲我告夫人之子云尹喜
　至矣童子如其言入白兒即振衣而起曰
　令喜來前喜既入其家庭宇自然寬平湧
　岀千葉蓮花之座老君忽化數丈白金之
　身光明如日項有圓光建七耀之冠衣晨
　精之服披九色離羅之帔坐于蓮花之上
　舉家見之皆驚怪老君曰吾太微是宅眞
　一爲身大和降精耀魄爲人主客相因何
　乃怪耶尹喜匍匐歔欷悲啼踴躍喜慰無
　量稽首言曰不謂慶會復奉天顔未審慈
　尊出無入有起處安否老君從容告曰與
　子别後何得何喪汝存道守一亦有益乎
　喜稽首曰自奉祕奥粗得其妙恩濟祖先
　感受無極之慶老君曰喜吾所以留子者
　以子居世未乆深染恩愛初授經訣未克
　成功是以待子於此今子保形鍊炁三年
　功畢已造其妙心結紫絡面有圓光金名
　表於玄圖王札係於紫房氣參太微解形
　合眞矣喜再拜稽首謝曰聖師德重天地
　恩過父母天地能覆載喜不能令喜得道
　父母能生育喜不能令喜長存老君曰此
　亦汝之玄分非吾功也於是舉手彈指即
　有四天王三界衆仙浮空而至各執香花
　稽首聽命老君勑五老上帝四極監眞授
　喜文始先生號受任無上眞人賜紫芙蓉
　冠靑羽裙丹䙱緑袖霓裳交帶羅文黄綬
　九色之節及玉童玉女五千人位居四天
　之上統領八方仙士喜降拜俯伏曰塵凡
　孺子得遇大聖使枯骨再肉千生慶幸俾
　居則執掃除之役行則爲僕御之徒喜之
　願也亦喜之榮也位號高崇禮文優渥顧
　何得以祇承敢辭老君曰子慕道積乆隱
　德升聞修鍊勤勞玄功已遂分合得此非
　吾有私於子也子其勉之喜辭不獲乃再
　拜而授自此方得乗雲駕龍飛騰虚空參
　侍龍駕遊行八方
老子復爲太官聖母說元陽經其家長幼二
　百餘口即時拔宅飛升天(老子以太官家/世積功德升聞)
　(上天縁合升舉故托生其家今成都有/靑羊宫及降生臺元陽臺之址存焉)唐
　翰林學士承㫖知制誥樂朋龜奉勑撰宫
　記其略曰道渺邈以難窮體希夷而莫究
　在無象無形之内居太初太易之前二神
　屭屓以俱來鑿開造化三炁氤氲而互進
　朴散胚腪玄黄流而未凝清濁分而不結
　道爲萬炁之祖德爲百物之宗以二儀兩
　曜爲子孫以四象五行爲枝葉又云移世
　界以納壺中吞維摩方丈之室縮地形而
　藏術内奄息達王舍之城桃源蓬島從古
　有而今存槐市杏壇見朝榮而暮落身駕
　德車轊轉於混茫之内手持壽柄指揮於
　開闢之前寂爾無爲澹然自得化其不化
　則萬化而皆存生其不生則羣生而盡遂
　幽原既開九炁陶蒸而未已玄化大闡六
　虚流轉而勿休設不二之教門稽正一之
　宗本前逍遥於靑運靑運既到後出没於
　赤明赤明復畢九十九萬億歲貯在彈丸
　五千五百重天藏於卵殻殷高宗御極之
　際周文王演易之初神光流入於瓊胎瑞
　彩結成於金骨七色金蓮而隨步千年白
　鹿以呈祥七百弟子指扶桑於故林九五
　帝君開日宫於舊館詳其元始稽彼厥初
　俯窺溟涬之前下視渾淪之後隨機設教
　作萬古之楷模應變無方爲百王之軌範
　故大道者三界之冠冕上德者百王之宗
　元青羊肆者我聖祖太上玄元天皇大帝
　第二降生之所也自殷道否閉周德陵夷
　歷藏室之同塵棄柱史而隱迹東離魏闕
　西度函關徐甲執御從先帝以聿來尹喜
　占風知道君之必至暫别而三千甲子曾
　作赤童相逢於八百年齡永依黄老潜傳
　妙訣暗付微言重爲百日之期再結一時
　之會暫朝元始却上天中之天永奉宗師
　重歸象外之象又云將離蜀士欲化胡風
　遠適流沙長移獷俗及身毒罽賔之國教
　煩陀阿柱之王八十種之獯戎皆歸清化
　二千國之獷悍永革昏風銘曰洪源肇開
　浩劫無際恍惚大道希夷象帝太初既隱
　太始來繼玄黄在殻清濁未蛻天地之前
　億千萬歲設教隨機應變無滯三皇益名
　五帝增睿率土皆泰羣生咸濟樓觀發軔
　函關掛轊罽賔闡化身毒布惠無狀之狀
　無聲之聲去莫可送來莫可迎强字之字
　强名之名煥赫六極牢籠八紘萬國同約
　百谷咸傾莫得而竭莫得而盈淺而行者
　長居利貞深而行者永致太平又曰鑿開
　造化刳剔胚腪把捉日月包裹乾坤萬象
　俱盡惟道獨存三教爭長唯道高尊
　唐中和四年九月勑西川節度使立碑靑
　羊宫今見存老君謂尹喜曰子昔願從吾
　遠遊今道已成可以遊觀八紘之外也乃
　吐八方隱文授之喜奉受訖即致八景雲
　輿駕五色神龍建流霄皇天丹節廕九光
　鶴蓋前導十二衛官神丁執麾後有九萬
　飛仙驂控飆轊獅子啓塗鳳凰翼軒策空
　東遊眞人與四天王從焉天樂並作悲笳
　駭空至日窟常暘之山掇扶桑之丹椹散
　若木之朱華觀碧海挹東井過鬱池宫暘
　谷神王東海青童衆仙陳丹椹朱實金津
　碧醴次登祖山觀芝田採養神草息蓬萊
　宫復南遊鳳山登靑丘過紫府太元眞人
　紫府先生奉九光甘液白文玉英青林白
　子此山一名蕭丘出九光之英火浣之布
　次登長離山越赤精津入大丹宫南極夫
　人諸仙侍女設瓊花玉酒赤靈火棗至絳
　山觀流火之鄉息朱陵之闕大和玉眞華
　蓋上翁列炎岡朱髓飛丹紫桃雲浪之液
　而奉焉乃西遊龜臺入七寳園觀飛紫文
　過流精闕九靈金母太素元君進玉文之
　棗其實如瓶命侍女陳返魂靈香玄光碧
　桃金紫交梨遊騫林七靈丈人諸仙設雲
　漿玉英震金玄膏汎弱水登鳳山入龍穴
　挹玉池息昆吾山白帝天君五通諸仙採
　七明石芝流精玉膏紫樂朱英金光丹醴
　進焉後北遊崆峒山過洞陰宫北極眞公
　四華諸仙獻十結神草玄雲李空洞瓜(其/瓜)
　(劫一/熟)登玄丘觀朔陰八練池息廣寒墟太
　玄仙伯設絳樹丹寳三玄紫柰至鍾山過
　集雲宫北極太極眞人五通眞仙奉玄玉
　芝夜光洞草雲膏玉液進焉復登中嶽崑
　崙山遊玄圃瑶臺入閬風(非人間非西蜀/之崑崙之五嶽)
　(乃三山海/島神仙)觀七寳瓊林聆九苞鳴鳳盻日
　月星辰下照照見四天下如指掌其上有
　金臺玉樓七寳宫殿晝夜光明天地神仙
　之下遊處也一面有二百四十門有瓊林
　紫柰萬歲靈桃碧葉隆音如琴瑟相和皆
　應律呂太玄九宫仙人居焉皆自然天厨
　出入在意天伎雅絶樂難可勝實宇内之
　清都神眞之盛觀也尹眞人初授童眞之
　任隨侍老君遊此宛利天下五嶽名山洞
　天宫館及四海江河洞泉水府諸宫上眞
　下治之所其經行處皆預有仙官出境侍
　衛送迎老君所到皆入室堂大殿當陽正
　坐其主者或稱聖帝或號眞王或君或侯
　或公或相皆俯伏稽首側耳聽命神仙玉
　女地下主司山水百靈莫不雨集衆眞聖
　帝有所咨啓多論二儀三景陰陽氣候劫
　運賒促帝三命録長短安危興廢兆人禍
　福并學道進仙階級黜陟之事調和氣序
　抑消陽九百六灾會之法或請問道德宗
　原希夷之㫖老君如所咨請事事酬答各
　隨諸天之音言辭隱奥世莫可傳不可測
　識(爲王母說請/淨經亦此時)老君謂喜曰吾將與汝上
　朝太上遊歷帝鄉於是靈音八會雲騎四
　合冉冉升空遂遍遊九天諸天帝皆乗輿
　建節從官及玉童玉女各數萬計來迎老
　子入其宫宇設瓊英王實月液雲漿碧醴
　流薰蘭羞八徹靈芝仙果光華映席天樂
　繁會靈唱妙絶諸天帝仙眞皆頂有圓光
　各禮拜請問自然無上玄妙至眞帝一之
　道已而上元大有眞公中元太極仙翁下
　元太清仙伯仙卿仙官乗碧霞黄素雲輿
　駕蒼虬麒麟獅子張映交暉流霞鸞鳳飛
　鶴之蓋仗日精命眞之旆命仙之旗侍從
　神仙靈官共十有五萬上元七萬中元五
　萬下元三萬所乗駕及蓋旆之節之類亦
　諸天諸仙稽首拜迎老君上昇上清日闕
　丹城蘂珠宫老君乃命喜朝高聖玉宸太
　上大道君於是賜喜環剛丹果隱伏龍芝
　珠瑛玉醴共一十二事乃從老君下降于
　天水靈山遂之西域
太上混元老子史略卷下















