#+TITLE: 仙都志--陳性定
#+DATE: 2018-05-12 10:21:48
#+SOURCE: github.com/kanripo/KR5b0307 master 0adbbec4                
仙都志序鞠四
疆理之書肇於禹貢而具於職方然水有經
郡邑有乗此仙都志所由作也仙都東吳勝
事在道家書爲祈仙洞天爰自發蹟軒轅由
唐建宋錫名薦祉符瑞屢臻聖朝延祐間貞
士趙虛一載奉璽書來領事山川草木昭
被寵光獨峰鍊谿若增而髙浚而深也住山
陳君此一載筆于編沿革瑰竒鉅細畢録其
有功兹山者歟吾聞蓬萊在望而風輙弘去
桃源旣入而路忽迷則名山大川豈人人之
所能周覧哉此編目擊道存可以卧游矣至
正戊子五月既望








仙都志卷上
　　　　(玉虛住山少微陳性定此一編集)
　　　　(獨峯山長番陽吴明義仲誼校正)
　　　山川
仙都山古名縉雲山按道書洞天三十六所
　其仙都第二十九名玄都祈仙洞天周廻
　三百里黄帝駕火龍上升處山巔有石屋
　世傳爲洞天之門史記載縉雲本黄帝夏
　官之名張守節云栝州縉雲縣其所封也
　太平寰宇記唐置縉雲縣又以栝州爲縉
　雲郡盖以其地有縉雲山故也今縣在山
　之西二十三里圖經云唐天寳七年六月
　八日有綵雲起於李溪源覆遶縉雲山獨
　峯之頂雲中仙樂響亮鸞鶴飛舞俄聞山
　呼萬歳者九諸山皆應自申至亥乃息刺
　史苗奉倩上其事于朝敕改今名
獨峯山一名仙都石謝靈運名山記云縉雲
　山旁有孤石屹然干雲髙二百丈三面臨
　水周圍一百六十丈頂有湖生蓮花有巖
　相近名歩虛山逺而望之低於歩虛迫而
　視之歩虚居其下舊東陽記一名丹峯山
　昔黄帝嘗乗龍車登此山轍跡猶存自唐
　白樂天以下古今名賢留題有什
歩虛山在仙都山前正與玉虚宫相對疊嶂
　𠋣空群峯掩映又有小峯列如北斗名曰
　斗巖謝靈運名山記云中巖上有峯髙數
　十丈或如蓮花或如羊角古老云黄帝嘗
　鍊丹于此劉澄山水記云縉雲臺黄帝鍊
　丹之所輿地志云縉雲堂即三天于都山
　巔平敞有若壇墠是其地也
童子峯在獨峯側其狀如筍獨峯之腰有竅
　若臍此峯平臍故名括蒼舊志云獨峯山
　旁一石峭立謂之童子峯
好山在仙都山西初暘谷左宋紹興間轉運
　使李士舉嘗遊仙都過徐氏山居賦詩有
　華屋重重對好山之句由是得名後晦庵
　朱先生弭節于此其名益著
隱真洞在歩虚山巔與獨峯相對洞口巖石
　玲瓏宛若牎牖峻絶難躋罕有到者按郡
　志云唐劉隱真先生修鍊之所
仙水洞在歩虚山麓郡志一名鏡巖洞中有
　泉出自崖竇間滴于石池雖大旱不竭唐
　周景復先生修鍊之所名公磨崖記遊者
　衆
金龍洞在歩虛山東中有二洞相連通明開
　敞舊志云洞深不可測道家謂洞天即此
　也宋天禧四年投金龍玉簡於其中
天堂洞在仙都山東雙龍洞左髙峻人跡罕
　到洞中石壁正面列二圓穴右者淺而左
　者深有龍居之旱禱必應洞旁又二石窪
　左者水清常溢右者水濁或縮名日月泉
　山後別有一洞俗呼爲天堂山内築精舍
　扁曰清虛
忘歸洞在仙都山西可坐數十人洞外有石
　聳出溪流之上遊者登覽盡得仙都之勝
　使人忘歸名忘歸臺
初暘谷洞一名倪翁洞臨於練溪之上左右
　巖石竒恠對望獨峯郡志云谷在仙都山
　西初入頗隂隘少進有石室洞房虚敞可
　居以東向先得日故名初暘正東石壁有
　竅大如盤盂初暘光射室中爛然五采其
　外晴波萬斛有如燦金或云倪翁洞在縉
　雲縣東半里訛也宋嘉泰間郡人陳百朋
　續志云洞正屬仙都山練溪旁初暘谷中
　崖上有洞名三大字或云李陽氷篆今考
　谷中有磨崖初暘谷三楷字倪翁洞三篆
　字古老相傳昔有倪長官隱居于此今失
　其名宋乾道間郡守錢竽題仙都詩云初
　暘便是扶桑谷洞裏倪翁招我來則知倪
　翁洞即初暘谷明矣又曰雲堂洞右山中
　巖洞固多自來唯六洞著名
雙龍洞在獨峯之東靈澤廟左盤石横跨山
　澗中其下空洞通人雖大旱清流不竭宋
　紹興間久旱玉虚道士游先生望雲氣至
　其所見二巨蛇盤旋石下飲水不去遂祝
　之雷雨隨至合境霑足由是得名立祠祀
　之洞内左有隂穴横穿而上昔嘗有人明
　炬而進莫窮其源至今旱禱必應時行沛
　澤或見雷光洞前澗水深處即古所謂游
　龍泓又曰龍泓洞宋人胡志通大魁王十
　朋俱有題詠
伏虎巖在獨峯之西書院之右有小石山如
　虎跧伏一名駐獅巖
翔鸞峯在獨峯之南回瀾𠅘左山巔有二石
　狀如鸞鶴展翅翔舞俗呼爲丫叉巖
靈龜石在獨峯之北仙都界石之旁山麓有
　巨石𠋣立宛若大龜昻首而上郷人驗其
　燥濕以占雨暘
小蓬萊在綀溪之下按郡志云在仙都之西
　潭心有小島上多恠石竒樹潭之南有石
　壁髙可百仞名公鐫歌詠于崖以記登覧
　之勝遊者泛舟而入恍若蓬瀛之境參政
　四明樓公鑰大書小蓬萊三字刋于碑以
　𠅘覆之今廢傍有合掌洞可容數十人石
　壁髙處横列十餘穴若璣貫組名大組巖
　其東復聳一巖上廣下歛曰雨簔巖
小赤壁在川石潭上按郡志云在仙都之東
　瀕溪壁立髙可千尺峰巒竒秀壁下空洞
　潭水𤁒湛莫測其深泛舟而遊逈出塵外
　遡流一舍餘亦有一嚴郡人参政何公澹
　書小赤壁三字磨于崖雖地異而名同故
　併録于此
仙釋巖在小赤壁之西岸有石挺然森列于
　溪之許間有狀如仙人釋子之像者玉虚
　山地多在其側而古籍常以仙人石爲界
黃豂赤巖在仙都山之東麓有崖壁立横亘
　數十尋巖竇谽谺色絢五彩逺望如雲錦
　近視若霞綃今土人立田社於巖下
天師巖與赤巖對峙巖下有洞可立二十人
　内有隂穴直下通于溪古老云昔人值旱
　往元真䕶國天師祖廟請香火于兹致禱
　獲應遂建殿于洞前因名其巖厥後殿址
　蕩于水至今郷人猶望洞而祀之
東䝉巖在初暘谷左有石低昻竒恠聚立于
　深潭之濵巖下可以泛舟海上有仙山曰
　東䝉泰嶽之南山名東䝉此嚴之名莫詳
　所岀或云巖正朝東太陽將暉水光互映
　而曰東𣋡亦取初暘之義二字未知孰是
玉甑巖在初暘谷右山半有石突起如甑巖
　下有穴宛若竈門天将雨則巖上霧氣如
　炊溪流暴漲則門内有如釜沸之聲括蒼
　舊志云一名碧雲洞又號張公竈莫詳所
　由
楊郎洞在𥘉暘谷後驛道之旁洞中髙下二
　級可容二十餘人古老相傳昔有楊郎居
　此以符藥濟惠於徃來者後人思之立祠
　于中
仙巖洞在好山之北仙巖市上山半有洞深
　曠髙明可立百餘人今市民立田社于中
梯雲洞在仙都山西與雨衰巖對峙巖下空
　洞若磴自山根循至山腰長六十餘丈一
　名長𠅘其上深敞處土人嘗構屋於中近
　廢
鼎湖即獨峯頂上湖也嘗生蓮花按唐宋以
　來名公題詠並以鼎湖稱之
鍊金溪源出大盆山至仙都則名鍊金水中
　有石與獨峯之根連續一片其平如砥兩
　岸相望闊三十餘丈而水深僅尺許按郡
　志仙都之里曰鍊金里溪曰鍊金溪渡曰
　鍊金渡然莫考其所出㩀唐韋翃仙都山
　銘曰丹穴傍起金溪下融又唐隱真先生
　玄墟志曰鍊金溪畔足以濯纓則錬金之
　名古矣
金華潭在鍊金溪下深處古老相傳鼎湖金
　蓮花瓣嘗飄墜于此因而得名
練溪又在金華潭之下水光若練故名按郡
　志云在仙都之西初暘谷洞前水中有大
　人跡犬馬蹄痕又有石井深不可測
丹井在玉虛正殿之西南隅隱真先生嘗汲
　以鍊丹至今泉清味甘冬温夏寒雖旱潦
　不枯溢
玉泉池在雙龍洞下其色玉潔
放生池在玉虛宫外以瀦澗水既廣且深自
　昔爲放生之所其一在妙庭觀前
天塘在天堂洞後山頂冬夏不竭
梳水瀨在小蓬萊上大溪中兩岸相接唯片
　石狀襇闊三十餘尋水落石出之時
　餘波分泒而流以渡俗呼爲𧞭巖
𢢜頭石在鍊金溪中以狀似而名之
　　祠宇
玉虚宫在仙都山中即玄都祈仙洞天黄帝
　飛昇之地自唐天寳戊子以獨峯綵雲仙
　樂之瑞剌史苗奉倩奏聞敕封仙都山周
　廻三百里禁樵採捕獵建黃帝祠宇歳度
　道士七人以奉香火宋治平乙巳改賜今
　名宣和庚子毀于㓂道士游大成廼即舊
　基再謀營造時宫東坐西向隂陽者流謂
　虎瞰而角法宜改爲景定庚申郡守安劉
　取朝㫖命道士陳觀定遷宫地向不朞年
　而告成元延祐庚申道士趙嗣祺欽受宣
　命佩服頒降處州路仙都山玉虛宫提㸃
　所五品印章主領宫事再奉璽書護持改
　復甲乙及䝉集賢院暨天師正一教主大
　真人特進上𡖖玄教大宗師各給榜據俾
　永遵守由是宫門增重舊觀(本宫殿宇/開列于左)
金闕寥陽寳殿郡人葉嗣昌書額
黄帝祠宇唐縉雲縣令李陽氷篆額
飛天法輪藏殿宋朝乾道己卯道士李伯祥
　剏立法輪䂓模宏美郡人陳沂書扁
天一真慶行宫
三元三官聖堂
梓潼帝君行祠
洞天仙官祠
玉虚真官祠
衍教堂郡人何偁書扁
隠真堂韓永錫書扁呉俊嘗留題今奉鍾吕
　諸仙像方丈扁曰天開圖畫文公五代孫
　朱煃九歳書
風雨堂呉興趙孟頫書扁
金蓮館蜀郡虞集書扁
玉虚宫門東陽趙霆篆額
祈仙洞天門邑人潜説友篆額
仙都山門趙孟頫書額
片雲𠅘取樂天片雲孤石之詠為名
回瀾𠅘在金華潭上郡人何宗姚書扁
仙都蛻軒
競秀軒
擷芳軒
練玉軒
駐鶴𠅘在洞天門外
照水𠅘在放生池上
忘歸𠅘在忘歸洞前
妙庭觀在仙都山東金龍洞上唐咸通元年
　隱真劉先生所建又築玄墟於其後乾符
　三年門人朱惠思詣闕請觀額䝉錫以仙
　都之號景福元年江東羅隱作記宋治平
　二年改賜今名元皇慶元年玄妙保真道
　士陳懷玉欽奉璽書復爲甲乙世襲香火
　由是振興
獨峯書院在鍊金溪西正對獨峯宋淳熈壬
　寅晦庵朱先生持常平節上䟽劾台守未
　報徜徉于此山以伺朝㫖有於此藏修爲
　宜之語紹定戊子郡人開國葉公嗣昌始
　就此剙禮殿爲講貫之所咸淳丁卯邑人
　尚書潜公說友即舊址而廣大之(基址並/係玉虚)
　(山/也)
靈澤廟在雙龍洞前即雙龍之靈郡志云宋
　咸淳七年知縣陳紹若禱雨有感保奏敕
　賜廟額至今士民祈雨輙應古廟甚隘恒
　定新之
趙侯廟在仙都山西梯雲洞側按郡志廟在
　仙都郷一方咸敬奉之侯乃後漢趙炳也
　廟前有石如船郡志云石有如舟者俗呼
　爲趙侯船或如杖如履如罋皆以侯名按
　東漢方術傳趙炳字公阿東陽人能爲越
　方貴尚清儉祀神以東流水爲酌削桒皮
　爲脯療病皆除東入章安(今台/州也)百姓神服
　既殁遂立祠焉至今蚊蚋不入又傳註曰
　炳故祠在婺州永康縣東俗呼爲趙侯祠
　江南猶傳趙侯禁法以療疾云今正一宗
　壇給趙侯禁氣籙即此所謂趙侯禁師者
　是而曆家亦有趙侯化日又按東陽志永
　康縣烏傷侯廟乃後漢趙炳也事與史同
　縣經云仕漢至大將軍廟無碑碣可考但
　有古𨽻書烏傷侯廟數字又郡志青田縣
　靈康行祠即縉雲縣趙侯廟也初侯廟食
　于台州臨海縣白鶴山宋元豐七年賜額
　積封靈順顯佑廣惠威烈王今按縉雲沿
　革唐聖曆元年折括蒼縣(今麗/水也)及永康縣
　地置縉雲縣此廟至永康界𦆵半舍考之
　此地實永康故地神之顯靈無所不在雖
　鄰邑皆有祠無如此廟有石像可表至今
　廟中無蚊蚋境内不生蛭蝚水旱疾疫禱
　之必應豈非祖廟耶
　　　神仙
景復周先生仙都道士也唐大曆間居仙水
　洞中辟穀宴坐百有餘年後仙去今玉虚
　宫有石刻陸龜䝉題鏡巖周尊師所居詩
　并序可考今録之處州仙都山山之半有
　洞下望之如鑑目之曰鏡巖去地二百尺
　上者以竹梯為級中如方丈内有乳水滴
　𤁋黄老徒周君景復居焉迨八十年不食
　乎栗日唯焚降真香一炷讀靈寳度人經
　而已東牟叚公柯昔爲州之日聞其名梯
　室以造之且曰君居此久矣乳水之滴晝
　夜可知量乎周君曰某常揣之盡晝與夜
　乃一斛加半焉公異而禮之後柯别十三
　年處人過說周君尚存吟想其道無由以
　覩因寄題詩云見說身輕鶴不如石房無
　侣共雲居清晨自削靈香柿獨夜空吟碧
　落書十洞飛精應遍吸一莖秋髮未曽梳
　知君便入懸珠會早晚東騎白鯉魚著作
　郎皮日休和詩云八十餘年住鏡巖鹿皮
　巾下雪髟髟床寒不柰雲縈枕經潤何妨
　乳滴函飲澗猿回窺絶洞縁梯人歇𠋣危
　杉如何計吏窮於鳥欲望仙都舉一㠶(括/蒼)
　(舊集所載/與石刻同)
隱真劉先生名處靜字道游沛國彭城人其
　先避地遂昌因家焉世宗儒業先生幼而
　穎悟博覽群書遊涉名山得遇至人授以
　吐蚋之道甞召見賜緋衣退居仙都山隱
　真巖結廬金龍洞側(今妙庭/觀也)弟子數百人
　有自遠方來謁者無虚日門人欲塑其像
　一日有嗜酒道人來成之先生留飲旬日
　以黄金三十銖贈其行相送金龍洞前約
　先生曰子歸首視硯下及回乃得片紙書
　云子與吾金吾授子真真抱子形形全子
　神十六字褁元金在焉於是頓悟遂預築
　玄墟于廬後自譔其志咸通十四年六月
　辛酉解化當日歸封玄墟剌史盧䖍瓘賛
　其像曰至靈之精大道之淵其朴靡散其
　神則全嗟夫世人嗜欲馳役故使元胎莫
　留瞬息惟師恬泊萬慮泯泯豈有一物能
　奸至真伊厥形氣尚資蛻捨胡爲神人土
　偶爲者後數年有郷人於襄漢間見之語
　其弟子啓墓視之所存惟杖履二事盖尸
　解也(今空墓在/妙庭觀後)復有塑像賛云返一無迹
　神之又神遺此塑像非先生真先生之真
　不存此身岀有入無莫與之親(事跡出郡/志賛頌出)
　(括蒼/舊志)
仙都志卷上









仙都志卷下鞠五
　　　　(玉虛住山少微陳性定此一編集)
　　　　(獨峯山長番陽吳明義仲誼校正)
　　　髙士
仙都乃祈仙洞天髙尚之士代所不乏自宋
宣和以前玉虚厄於㓂固不可考厥後若游
大成等往往闡揚宗教増重山門盛徳清名
用叙其要
游大成樂成人宫因㓂燬獨力重完克紹前
　猷發明後學尤精地理之術自卜壽蔵於
　仙都之支山誓曰吾家猶子枝孫世世紹
　聾當爲天人師後果符是言傳之八世至
　宋末墳為土寓所侵而游氏殆絶焉
樓大度黄見素皆邑人丕扇真風廣彰玄教
李伯祥劎川人道風髙古増建飛天法輪甲
　於浙左
劉延用少微人奏免浮稅武若沖同門友表
　樹玄勲
洪端本號髙溪葉葆和號竹澗詹虚一號寄
　庵陳觀定號楚山皆麗水人四世師弟子
　也襲大道之正傳皆玄門之領袖楚山君
　改易宫向勲蹟尤多
林天任號横舟昆陽人昔授修職郎際陵谷
　變遷歸心玄學遂採摭道典黼黻教科屢
　闡黄籙大齋嘗於施鍊之夕顯大神光烜
　赫九色亘天徹地民具爾瞻
謝天與號蘭谷金華人精崇道法弘賛宗乗
　如禱雨祈晴興雷伐廟不動聲色如響斯
　答人到于今稱焉
徐元瑨號梓林麗水人爲玉虚道士宋景定
　間應詔祈雪用粉筆書青紙爲五出者以
　進曰翼日辰時必雪皆五出及期果然賜
　號紫微惠濟先生事具郡志元以好人召
　天師尊其道俾領玉虚以養夀大徳甲辰
　無疾羽化留偈曰本是蓬萊仙子住世七
　十九年笑指鼎湖歸去洞觀無碍蒼天
趙嗣祺字虚一龍泉人幼學道玉虚既壯遍
　遊名山再参南谷杜真人觀光上國名公
　鉅𡖖無不敬愛欽受宣命賜印視五品甲
　乙住持實始于此又數欽捧御香馳驛淮
　蜀荆襄江浙湖廣閩海思播等處後住集
　慶大元興永夀宫湖州計籌山昇元觀平
　江白鶴觀累奉綸音錫號玄明通道虚一
　先生教門真士至元後庚辰冬解化于白
　鶴藏劔履于計籌
李徳寧字守一括城人嘗判三衢道教主貳
　玉虚四十餘年興廢補弊為己任至元庚
　寅免税之功九著至正乙酉正月乙未忽
　索禇筆書偈云抱徳而寧守一而成天空
　月明逍遥上清書已擲筆而化
　　　草木
金蓮花按郡志仙都山孤石撑空石頂有湖
　生蓮花古老相傳嘗有金蓮花瓣飄落
龍鬚草産子獨峯崖上舊志云黄帝駕龍上
　昇群臣攀龍髯而上髯墜化爲草
壽松古栢生于獨峯之頂木皆合抱四時長
　青可見獨峯有鼎湖之潤深也
草木可藥者往往見山翁野叟採取形殊味
　别莫識其名今按本草載所有者雖非土
　産亦不廣生姑列其品目于後以表名山
　之嘉秀云
　黄精菖蒲菊花天門冬
　麥門冬車前子地黄牛膝
　薯蕷薏苡仁巴㦸天栝樓根
　石斛菴䕡卷栢草龍膽
　旋覆花草决明芎藭青嵩
　絡石茵蔯蒿石香葇紫金藤
　藍實景天葛根石龍蒭
　仙靈皮葳靈仙苦参當歸
　通草常山何首烏忍冬藤
　芍藥瞿麥狗脊山豆根
　牽牛子蘹香子百合茅根
　草薢箆麻子金星草天南星
　仙茅菝揳艾葉馬兜鈴
　馬啼香劉寄奴半夏大青
　剪草莎草根榖精草骨碎補
　王瓜射干白歛續隨子
　雞冠子覆盆子商陸狶簽
　鶴𧒢萱草根夏枯草葈耳實
　馬勃澤蘭茵芋紫河車
　五味子白术大汗王不留行
　防己杜藜盧羊蹄大小薊根
　細辛鬼舊水萍香薷
　紫蘇鬼箭羽薄苛木蓼
　馬芹淡竹葉馬齒莧冬葵子
　沙參紫葛蒴藋燈心草
　三白草牛勞子苧根菰根
　蓍草甘蕉根馬鞭草地膚子
　杜𦴈白蒿桔梗蛇苺
　旱蓮草草鳥頭松脂楓脂
　栢實五加皮地骨皮桒白皮
　楮實槐實橡實五陪子
　枸杞子郁李仁烏藥黄蘗
　茱茰山茱茰金櫻子金鈴子
　木槿皂荚苦榛苦
　練子花蔓荆子石楠釣藤
　梔子烏桕木擇木皮水楊葉
　秦椒乾漆杉材稻米
　粟白扁豆赤豆緑豆
　大麥小麥白油麻甖子粟
　梨棗藕實雞頭
　石榴皮栗楔桃仁梅實
　柿帶藤梨枇杷葉葱實
　白苣苦蕒水芹鳥芋
　苜蓿菘芥蒜
　韭薺
　　　碑碣(并題/詠)
黄帝祠宇石刻四大字唐縉雲令李陽水篆
　(碑石元在玉虚宫後為縣人輦置邑庠慶/磿間於碑隂刋屯雖瞻所撰學記今石尚)
　(存/焉)
唐韋翃撰仙都山銘潜說友篆(潜前/宋人)
唐刺史李季貞撰仙都山銘趙必愿篆(趙前/宋人)
唐陸龜䝉題鏡巖周尊師所居詩并序
宋治平二年改賜玉虛宫救黄及省劄部符
　刻石
錢塘呉說陪郡守劉大中遊仙都記
通判丁宗旦題仙都山玉虚宫詩
郡守謝伋和運使李士舉詩
郡人項鶚撰玉虚宫免稅役記
太學尚書鄒景初遊玉虚宫詩并跋
太常寺簿呉大韶贈知宫詹虛一詩
杜晦之遊仙都記
郡守趙必愿遊仙都記
郡守安劉判申請改宫向狀
邑人潜説友撰重建玉虛宫記
邑令呉祖文題獨峯詩
仙居陳仁玉遊仙都詩弟邑令紹若跋(巳上/錢塘)
　(具說至邑令紹/若俱宋時人)
元縉雲縣尹石谷謝雷使徐元瑨祈雨詩
元璽書大護持玉虚宫復甲乙正副全文刻
　石(已上並在/玉虛宫)
隠真劉先生玄墟碑志
元壐書護持妙庭觀復甲乙正副全文刻石
　(已上在/妙庭觀)
轉運使葉清臣撰獨峯山銘磨崖于峯下慶
　暦間運使馬尋皇祐間運使蘇公舜元元
　豐間少保趙清獻公抃及前後名公四十
　餘人各記遊山歳月並磨崖于仙水洞中
慶暦間邑尉毛維瞻陪轉運使留瑜遊仙都
　記磨崖于步虚山麓
嘉祐間㑹稽沈紳宣和間開封劉公長𡖖紹
　興間錢塘虞公似平及前後名公二十餘
　人各記遊山歳月並磨崖于初晹谷中
紹興間郭契敷蒋善昭趙善詩楊景奉詔詣
　仙都祈雨記磨崖于鏡巖
嘉定間留元剛郭磊𡖖等遊仙都記磨崖于
　初晹谷外石壁上
小蓬萊三字四明樓輪書立碑在山中
邑人黄邦彦題獨峯詩磨崖于童子峯
邑令王埴小蓬萊歌磨崖于石壁(已上轉運/副使葉清)
　(臣至邑令王/埴俱宋時人)
仙水巖三楷字磨崖于洞中
初晹谷三大楷字磨崖于谷中
倪翁洞三大篆字或云李陽氷書磨崖于洞
　前
隱真洞三篆字金龍洞三篆字天堂洞三𨽻
　字忘歸洞三楷字並磨崖于其洞
　右山中碑碣磨崖名目已見于前今摘其
　銘記略存于後所有古今名公題詠詩集
　另刋
都山銘
　　　唐韋翃撰
𠅘𠅘仙都峻極維嵩屹立溟右削成淅東發
地直方磨霄穹崇靈沼在上祥雲積中圭埴
千仭柱寧四封目視不及翰飛靡窮群𢍂奔
走列仙會同黄帝彼訪碧嶺是冲丹穴傍起
金溪下融日照霞附月映綃䝉壤絶棲塵木
無寓叢居幽不昧守一而雄萬夀報響九成
來空嘉名來復展禮斯洪籙作懲止年祈感
通莫髙匪兹造物之功
玄混播形厚載孕靈雄冠群山孤髙𠅘𠅘挺
立參天氳氳青㝠嵐凝丹穴霞駁雲屏上磨
九霄旁礙五星龍髯莫覩鳯管時聽降自穆
武求之靡寧徒聞荒政曽不延齡物有殊異
昔人乃銘爰勒斯文縉雲之坰
　　　張鷺撰
仙都有山山出萬山直上千尋煙霞深圓
如笋抽髙突雲隂標表下國權輿象帝日歟
月歟萬有千歳東西大鎮川澤四衛造化無
垠莫知徃制晴嵐依依宿霧洞開髣髴有像
神仙下來灝氣氲氲靈鳥環廻永殊塵雜不
鼓纎埃絶頂霄崿澄湖在上人罕戾止孰闚
其狀日燭雲披風飄液飛如雨雨空微灑霑
衣谷來松音潭影曙暉往往鶴唳不知所歸
唐垂百年玄宗體元響應萬歳聲聞上天帝
祚明德祠堂在焉永懷軒后功成此地丹竈
猶存龍昇萬里事列方誌道髙青史無復仙
容空流溪水百越之内此山爲大恍若壷中
疑生象外直而不𠋣髙而不殆古往今來獨
立滄海
　　　宋轉運副使葉清臣撰
黄帝車轍馬跡周遍萬國丹成雲起因瑞名
山則獨峯之登固宜有是㑹將漕二浙行部
括蒼道士仙都親訪靈跡慨然感秦漢之不
自度也駐馬溪上勒銘山隂
　於黄顯思道崇帝先隆三邁五功豐德全
　脫履厭世乗雲上天𥾝彼飛龍格于皇天
　虐秦侈漢鏖兵事邊流痡刻下溺祚窮年
　忘是古訓䟦于巖巔宜爾靈仙孤風巋然
題詠
　　　中書舍人白居易樂天
黃帝旌幢去不回片雲孤石獨崔嵬有時風
激鼎湖浪散作晴天雨㸃來
　　　前進士徐凝
天地茫茫成古今仙都凡有幾人尋到來唯
見山髙下只是不知湖淺深
　　　運使起居舍人曹唐(二/首)
蟠桃花老華陽東軒后登真謝六宫旌節暗
迎歸碧落笙歌遥聽隔崆峒衣冠留葬橋山
月劔履將隨浪海風看却龍髯攀不得紅霞
零落鼎湖空
黄帝登真處青青不記年孤峯疑礙日一柱
獨擎天石恠長棲鶴雲閑若有仙鼎湖看不
見零落數枝蓮
　　　江湖散人陸龜䝉魯望(題鏡岩周/尊師所居)
見說身輕鶴不如石房無侣共雲居清晨自
削靈香柿獨夜空吟碧落書十洞飛精應遍
吸一莖秋髪未曽梳知君便入懸珠會早晚
來騎白鯉魚(序載仙都志中/鏡岩即仙水洞)
　　　太常博士皮日体襲美和
八十餘年住鏡岩鹿皮巾下雪髟髟床寒不
奈雲縈枕經潤何妨乳滴函飲磵猿回窺絶
洞縁梯人歇𠋣危杉如何計吏窮於鳥欲望
仙都舉一㠶
　　　两浙轉運副使李建中
岩岩仙都山肅肅黄帝宫巨石臨廣澤千仭
凌髙穹肇當融結初全得造化功深可蟠厚
壤峭疑截㝠鴻雲軿去路存丹鼎遺迹空抽
潤草心碧敷香蓮葉紅升龍扳矯矯飛鳯鳴
噰噰而我集仙署嘗比瀛洲雄星移婺女間
風駕析木東到覺毛骨爽坐如羽翼沖萬事
皆氛埃一氣歸鴻濛遐哉上聖道邈與玄化
同金簡莫至誠玉書銘代工功成解冠劔棲
息期此中
　　　郡倅粱鼎
黄帝升天石髙名壯斗牛孤根斜照水寒色
不知秋藐與群峯並圎如一笋抽暁妨殘月
下晴碍落星流危定勝崑閬登應見沃洲愛
深無盡處日極更遲留
　　　起居舍人轉運使孫何(三/首)
貝闕琳宫紫霧深鳳凰仙樂尚愔愔鼎湖往
事三千載石筍青春一萬尋挺立不教凡草
長削成應免俗塵侵霓旌絳節知何處空有
蓮花送好音
薜荔無因掛一毫化工鐫削亦應勞圭形直
指明河落桂影遥分漲海濤發地五千何足
貴去天三百未爲髙軒轅轍迹今猶在斗上
丹梯著羽袍
黄帝升天去不還空留片石在人間千尋杳
杳撑紅日萬古峩峩岀衆山濕霧好花宫女
困𠋣雲喬木羽林閑時人不信飛昇路轍跡
龍髯竟可攀
　　　刺史王含章
三年爲郡仰靈蹤咫尺無因到此中長是徘
徊看圖畫果然崷崪在虚空雲歸湖頂鹿難
染鶴立松梢路莫通春過碧溪人翫少古壇
牢落雨濛濛
　　　郡人太常丞周啓明昭回(二/首)
鼎湖深幾許斗立向空牢霹靂削不得芙蓉
生更髙飛昇須駕鶴負荷欲憑鼇千仭
　何當繼我曹
崒𡵉撑天一柱雄遥看髙與步虚同待登絶
隴觀華頂又見巍巍峻揷空
　　　太常博士直史館知郡曽會(二/首)
時常展畫圖今喜到仙都盡得煙霞景方知
手筆麤擎天成一柱鎮地出三吳苔片封車
轍蓮香泛鼎湖占風來海國迎日上雲衢似
筍千尋直如藍四面舖秀能通造化髙豈碍
摶扶雷雨生岩竇星辰遶藥爐金華慚叱石
玉女望投壷觀古壇尤在碑荒字半無未曽
迷阮肇何倦醉麻姑塵外標名異空中立影
孤笑秦銘泰嶽嫌舜葬蒼梧夏月風長滿秋
霜草不枯歩虚吟羽客滴翠濕樵夫獨稱瀛
洲侣吟看典郡符
瀛洲風月十年餘東出雲堂典郡符更到煙
霞最深處分明景物是仙都
　　　郡守陳若拙
發地便擎天根盤數畒煙化工成突兀轍迹
似雕鐫峭㧞殊無𠋣孤髙衆莫肩軒轅從此
去知復幾千年
　　　著作佐郎兩浙運使柳紳
獨出諸峯表周圍一丈圓千尋雄鎮地萬仭
上擎天湖浪動星際荷花生日邊終當駕雲
鶴絶頂會神仙
　　　胡志道
仙都古洞天雲闕髙嵲嵲新宫欣然成碧瓦
燦鱗列我時宿房六月失煩熱松聲起中
夜夣枕忽驚轍天籟鳴虚徐玉簫逓泠徹鳳
歌諧律吕鶴舞想應節安知非群仙宴罷揺
珮玦從來箏笛耳一洗萬想滅(已上夜宿仙/都聞松聲間)
　(仲音韻琅琅飘然若/鏗鏘環珮早起識之)
李侯神仙才宇宙在其手古篆誇雄竒鐵柱
貫金鈕標榜黄帝祠宇書氣渾厚想當落筆
時雲夣吞八九毎傳風雨夜蜿蜿龍蛇走光
怪發岩竇草木潤不朽鬼物煩撝訶一旦忽
失守隨煙遽飛騰無復世間有因訪山中人
石刻尚仍舊誰能一新之易若運諸肘
　　　右黄帝祠宇(李陽永篆)
休說神仙事眇茫出游塵世且和光誰知今
日真棲地便是他年羽化郷朝罷玉壇雲滿
袖夣回金闕月侵廊兹游似覺青㝠上隱隱
微聞詠洞章
　　　右隠真堂
黄帝乗雲至帝郷空留轍迹鎖穹蒼茫茫丹
鼎知何在曵曵霓旌不可望乞得溪山增氣
象真成草木被恩光我來睇目憑欄久是可
無情憶楚襄
　　　右望雪閣
百年日月馬上過贏得閑中可理生絳闕清
都非渺漠寸田尺宅得經營黙存長使三宫
在急守須防五嶽傾他日功成定仙去願隨
風馭到蓬瀛
　　　右可理室
幾年困塵鞿厥狀浸成俗比來夣䰟清勝賞
得林麓群峯綰烟鬟炯炯皆在目寒碧冷相
射秀氣還可掬哦詩三伏中清風起幽谷只
恐吹我衣化爲雲錦服汗流籍湜輩上下相
追逐
　　　右競秀軒
仙家日月遲春物長芳菲欲擷瓊瑶英咀嚼
雲𦚤肥只恐花霧深香氣濕我衣坐哦心未
愜歸夣遶岩扉
　　　右擷芳軒(上清之章口擷/芳長引入騫林)
暁誦黄庭經暮歌紫芝曲若欲童子顔軒中
勤練玉羽衣絡霞青雲鬢頽鬒緑功用信如
許庻可追妙躅
　　　右練玉軒(紫微夫人之歌曰慶雲/𦆑丹爐練玉飛八瓊)
門外無俗駕眼中有餘清上登嶤嶤闕八䆫
皆虚明三光煥爾照萬象無隱情試觀弄丹
筆雲篆俱天成
　　　右煥照室(黃庭經曰三光/煥照入子室)
升巍躡層巔雲陛近百尺平生塵土足到此
還幾歴有岩中枵然斧鑿若天劃玉泉出石
罅雨點散寒碧我來供茗事松鼎煑瓊液餘
甘生齒頰可以醒醉魄永懷鶴髪翁(謂周景/復嘗居)
(于/此)四顧但空壁似聞便仙去山間謾留舄
　　　右仙水洞
好山如故人欣然見眉宇又如梳暁鬟紅緑
相媚嫵况兹愛山者握筆喜臨賦有岩巉然
開欲陟縱蹇步清游亦不惡勝境得飽飫掃
石坐晚凉濃翠濕冠屨好花續春遲紛紛雜
紅霧仙家在何許恐入桃源誤竟為彌日留
直待山月吐謾尋流水歸不記來時路
　　　右忘歸洞
山嵐鬰蒼蒼溪水流浩浩紛然世上人換易
如秋草竒哉三洞天連路極深窈陽崖射朝
曦先見扶桑暁誰能餐九華颜色端使好仙
翁蟬蛻去遺迹不可考我來愜登臨幽事費
尋討悲嘯聞澗猿啁哳聽啼鳥平生憤懣憶
到此始一掃行將袖手版汗漫游八表
　　　右𥘉暘谷(又名倪/翁洞)
兹山何巍巍欲上捫蘿蔦怪石虎踞蹲老卉
虬天矯中有古洞天然若天造爰從開闢
來日月自昏暁神龍此蟄蟠雷玉吐淼淼毎
逢歳旱乾山老必見禱顧盻層雲生撖舞百
川倒何時謝魚蝦昻雷騰浩渺
　　　右龍泓洞(今名贊/龍洞)群守劉参
古帝此登仙霓旌不復還孤票蒼嶺外屹立
紫煙間上下形端柱周廻影𨍭環根疑連海
嶠頂欲突天𨵈蓮出湖心逈苔漫轍迹斑傍
存鍊丹𨥏低瞰歩虚山猿狖何能到鸞凰自
可攀晝矜名手𦕈吟怯鉅題艱鴈蕩非靈異
蘭岩鄙宴閑縉雲遊覽處勝㮣申人寰
　　　邑簿校書郎毛維瞻
峭㧞神仙宅來尋煙水重深應盤九地髙不
讓群峯瞻對竒勝晝捫縁直豈容幾時蓮葉
下终古鮮紋封徃事雲難問無言路有蹤橋
山杳何處侍從此攀龍
　　　轉運使蘇舜元求翁
龍車鳳輦入笑轍迹髙懸不可攀唯有風
吹鼎湖永青蓮花葉落人間
　　　兩浙察訪使吳興沈括存中
苔封輦路上青山鶴馭遼天去不還惟有銀
河秋月夜鼎湖煙浪到人間
　　　邑人國子洞業胡份子文
鳥道盤空上松根抱石生羽人分兩舍雞犬
自聞聲
　　　兩浙提刑濡須楊傑次公(三/首)
有路入仙都何人到鼎湖秋風夜來急吹落
碧蓮無
問路從黄碧穿雲入紫清林間松化石門外
玉爲城
道士非愛山出家今已老雖知車轍跡不識
龍髯草
　　　郡守劉涇巨濟
石城雲屋抱浮丘正是真人舊括州會𤣀仙
圖爭少勝不知身到洞天遊
　　　津陽五銍(題黃帝/祠身)大觀
我渡溪水尋荒村群峯勢若萬馬奔酣酣春
色雷初霽靄靄野氣山猶昏瓊樓金闕滌地
盡松栢半帶斤斧痕要還清淨掃塵獨一炬
刼火安得焚行人鞠翠馬拜仙都妙理吾
能言威神可畏凛如在自臺今亦祠軒轅當
年垂衣正南面制作取盤乾與坤鑿開鴻濛
肇人紀首為區宇立本根風后方牧來聮翩
神機開闢施無拫初傳問道廣成子後乃宻
契中皇君功髙德大不可擬幾與造物分遺
恩遥遥唐堯逮炎運萬年聖子兼神孫至人
御世用常道飛升輕舉安足論爰從一氣生
萬物奈何已把天人分伏義八封晝已破女
媧欲補理亦繁飄然獨返清都去却歛造化
歸全渾廟前仙石表今古屹立霄壤爭雄尊
鼎湖可望不可見意令後世雞攀援頂中玄
宫號泥丸自然有路朝天閽此身内外神氣
合俯仰自超生死門黙運四時無詭異試觀
日月誰吐吞祗今湖邊送風雨草木吹動旗
與旙飄落十丈紅菡蓞碧溪下挿玻璃盆馬
蹄車轍不須有雖迷襄野道自存岩泉夜發
百谷響洞庭樂聲猶可聞山川古色藏妙意
誰與開滌明根源我談希夷返淳朴不假辯
說波濤翻
　　　郡人湖北提舉胡升子上
鼎湖不可見巍然但孤峯特立亘萬古氣壓
諸山雄黄帝久得仙游行跨飛龍至今世俗
傳尚指輦路通頗如昇天檜追求白鹿蹤常
言貴荒唐厥見真兒童顧惟此山竒實宜仙
所宫水聲來泠風和以萬本松客枕久未穩
笙簫滿虚空頗疑九成音不在二典中但恐
蚩尤旗曄曄舒長虹雖能獨不死忍視斯民
窮君看涿鹿戰萬古䝉其功鼎湖何足道帝
德彌蒼穹
　　　通判延陵丁宗旦紹興
世上洞天三十六縉雲第二十九區古木參
天架雲屋緫真靈迹號仙都獨峯壁立二千
尺凌空聳翠屹然孤仰瞻絶頂煙嵐際曽開
菡蓞名鼎湖舊說軒轅駐車轍雲駢風馭經
此淦石釜鍊竈丹砂就乗龍帝𡖖纔須臾紫
虚碧落超塵世侍臣無路攀龍鬚唐朝天子
仙李裔德格天心來瑞符祥煙嘉氣𡖖雲布
山中九傅萬𡻕呼步虚對峙雲斷續東西互
雲髙下殊澗邊幽徑登鳥道上有鏡岩如方
壷岩中乳水瀝嵌罅滴石成穴如仰盂水一
晝夜斛加半潦不泛溢旱不枯魯望曽記周
景復絶粒餐霞黄老徒棲真妙入懸珠會八
十餘年隠此居千古寥寥桑海變仙跡渺邈
還有無石門瀑布雖云好此間殊勝未易俱
特然造化鐘神秀虎頭妙手亦難圖(事跡岀/於圖经)
(古/詩)
　　　郎中錢塘吳說傳明
佳住從來說鼎湖兹遊直欲到清都參天玉
筍千尋許墮地金蓮十丈無江觀便思眠一
柱海山今喜識方壷直須買取鵝城絹要畫
滄洲水墨圖
　　　上饒韓元吉南澗先生(三首/同)
檻外風髙霜月明歩虚山裏歩虚聲罷琴刻
燭初長夜又得人間一夣清
封禪空餘不死名華清宫裏望長生閑雲布
作人間瑞更有山呼萬歳聲
龍虎驅馳戰阪泉荆山鼎就更昇天軒轅到
處存遺跡忍使君王不學仙
　　　運使李士舉
道出仙都下溪深草木閑隂晴老農事豐稔
此心關誰削千尋石雲藏萬疊山王程元有
限那得更躋攀
四海無塵戰馬閑稻梁桑柘緑回環不知盡
是君王力華屋重重對好山(已上過仙都徐/氏山居见舊栝)
　(蒼續集今郡忠/云文公作韻也)
　　　郡守陽夏謝伋景惠和
盪節光華逺軺車那得閑咨詢元自急省歛
亦相關去住存髙詠晴隂對好山深慙糜郡
𥿈仙境不同攀
耄倪扶杖小童閑遶舍清溪碧水環爭看赤
帷仍避傳靜無桴鼔愛青山
　　　浙東提舉朱熹晦庵先生(追和徐氏/山居韻)
岀岫孤雲意自閑不妨王事似連環解鞍盤
礴忘歸去碧澗修筠似故山
　　　郡人吳謹微(遊仙都/五首)
薄䆠驅人畏簡書金柔暑濁倦征途歸來有
意尋真境路入仙都不憚迂
轍跡峯前聊息跡忘歸洞口未能歸往來名
利憧憧者著脚仙都亦自稀
黄冠道士老而癯相對談玄一事無勸我莫
教沉宦海人間亦自有仙都
石筍古傳八百丈鼎湖仙去幾千年我疑二
事無從政但信仙都是洞天
山下霏微雨洒塵門前嘹唳鶴迎人遂成一
覺仙都夣更訪遺蹤得隠真
　　　郡守許尹覺民和紹興
仙都蹤跡想遺書我欲歸時更問途忽得新
詩如見畫山蹊野徑不須迂
山中鶴怨無尋處洞口雲歸未得歸憶著仙
都舊時路石梁苔澁履痕稀
玉貌仙人老不癯世間榮辱此中無煙雲昨
夜微銷鑠似怪題輿車騎都
黄帝得仙從此去鼎湖傳説幾經年龍髯
地成春草直到如今不上天
桃源歸路淨無塵只是當時避世人仙事茫
茫類如此鼎湖轍跡恐非真
　　　郡守呉芾追和
來訪仙都古玉虚山前有客指迷途煙霞渺
渺孤峯絶松竹森森一逕迂
䇿杖行行入翠微步虚山下久忘歸幽棲宜
有林中士何事斯人近世稀
聞道山巔有鼎湖蓮花還似舊時無軒轅去
後空車轍疑此山川即舊都
人已乗龍去不還尚餘雙鶴不知年坐來頓
覺塵寰隔始信壷中别有天
登覽兹山古到今流傳今有幾何人如君聖
踐懸知少况有新詩爲寫真
仙都志卷下
