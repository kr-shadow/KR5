#+TITLE: 太上靈寶五符序-東晉-
#+DATE: 2018-05-12 10:21:42
#+SOURCE: github.com/kanripo/KR5b0072 master 2951ccb0                
太上靈寳五符序卷上衣一
玄古淳和隂陽無綸風不動條雲雨以期萬
物自縱其心蒼生任道而行上對天心天人
合氣吉凶未兆不聞殺害無懼其凶不欣其
吉不見可否之言不生是非之教淳然不虧
峙然不損推天任性委地縱命千萬獲所莫
傷其和其和不傷天地無主無主而自化不
教之大訓保其命也于時人年九萬𡻕然後
始學仙道而升天斯將可謂至北順其心也
可謂至教化之無方教亦無跡跡不見而功
存訓長守而德没可謂天和其象三才比同
者也逮三皇之世淳和欲缺微有得失笑怒
於色作制以定兆民神靈營身以全衆生可
謂競始學而爭已發羣稱言得失相自然諸
兆卦象萬物計玄虚於天地有事之興於此
兆矣及軒轅之時神農世衰諸侯相侵互有
攻奪之氣明主弗能正也於是黃帝習用干
戈以征不廷諸侯咸來賔從而蚩尤最爲暴
莫之能伐炎帝欲侵凌諸侯諸侯咸歸軒轅
軒轅乃修德振兵治藝五種拯撫萬民度四
方教熊羆狼豹貙虎玃天以與炎帝戰于阪
泉之野三戰然後行其志蚩尤作亂不用帝
命於是黄帝乃徴師與蚩尤戰于涿鹿之野
遂克之諸俟因尊軒轅爲天子代神農氏以
雲命爲雲師置左右大監監于萬國鬼神山
川封禪與爲多焉獲寳鼎迎日推筴舉風后
力牧𢘆先大鴻以治民順天地之紀幽明之
故死生之說存亡之難時播百榖草木淳化
鳥獸蠶桑網羅日月星辰水泥土石金玉勞
勤心力耳目節用水火什物有土德之瑞故
號黃帝黃帝生二十五子其得姓者十四人
黃帝居軒轅之丘而娶西凌之女是爲累祖
累祖爲黃帝正妃生子二人其後皆有天下
其一曰玄囂是爲青陽青陽降居江水二曰
昌意降居弱水昌意娶蜀山女曰昌僕生高
陽高陽有聖德是爲顓頊黃帝之孫而昌意
之子淵淳有良謀踈通而智養財以任地載
時以象天依神靈以信義治氣以教民潔誠
以祭祠北至於幽陵南至於丹穴西至於流
沙東至於蟠木動靜之物大小之神日月所
照莫不稱屬焉生子曰窮蟬而玄囂之孫高
辛立是爲帝嚳帝嚳黃帝曾孫也高辛父曰
喬極喬極父曰玄囂玄囂父曰黃帝自玄囂
與喬極不得在位至高辛即帝位高辛於帝
顓頊爲族子高辛生而神靈自言其名普施
利不於其身聦以知遠明以察微順天之義
知民之急仁而威惠而信修身而天下服取
地之物而節用之撫教萬民而利誨之暦日
月而迎送之明鬼神而敬事之其色恢恢其
德巍巍其動也時其服也工帝嚳旣執中而
尸天下日月所照風雨所至莫不從助總得
天地之心其時有天人神眞之官降之乗寳
蓋玄車而御九龍䇿雲馬而發天䆫自稱九
天眞王三天眞皇並執八光之節佩景雲之
符到于牧德之臺授帝嚳以九天眞靈經三
天眞寳符九天眞金文上開太上通天之氣
下敷元生神祇之度極混沌而爲限終地幽
以生初唯天眞而造其涯下賢不能逹其際
九氣所陶神齊日月於是物木名草萬品分
别甘苦有味金石殊𩔖上以營天使二儀無
遺下以營人令年命無墜逹觀者希其意入
妙者仰其味然其文繁盛天書難了眞人之
言旣不可解太上之心衆叵近測自非上神
啓蒙莫見髣髴是以帝嚳自恨其才下徒貴
其書而不知其向帝嚳乃祭天帝北河之壇
藏於鍾山之峯封以青玉之匱以期後聖有
功德者令施其幽滯鍾山弱水之北一萬九
千里山高萬二千里其上方七千里周迴三
萬里自生千芝神草千四十種人但脚履其
上三歩乃仙矣上有金臺七寳紫闕元氣之
所舍天帝君所治處也日月所不能照鍾山
光耀書夜朗然照明十萬里外皆星漢所不
及聖人言天▲無西北是鍾山照九隂之下
矣帝堯之時洪水淊天山壞陵崩下民斯憂
尭命求能治水者羣臣四嶽皆曰鯀可堯曰
鯀爲人負命毁族心有缺傷恐不可用四嶽
曰未見復有賢於鯀者願帝試之於是堯聽
四嶽用鯀治水九年而水不息功用不成於
是帝堯乃求人更得舜舜登用攝行天子之
政廵狩行視鯀之治水無功乃殛鯀於羽山
以死天下皆以舜之誅爲是於是舜舉言鯀
子禹能而使續鯀之業堯崩帝舜問四嶽有
能美成堯之事者使居官皆曰伯禹爲司空
可成業美堯之功舜曰嗟然命禹卒平水土
禹拜稽首讓於契后稷臯陶舜曰汝其徃親
爾事禹爲人敏給聦濟某德不違其仁可親
其言可信聲爲律身爲度稱以土舋舋穆穆
爲網爲紀禹乃遂與益后稷奉帝命諸侯百
姓興人徒以敷土隨山刋木定高山大川禹
傷先人父鯀之功不成受誅乃勞身焦思居
外一十三年過家門不敢入薄衣食致孝於
鬼神卑宫室盡力於溝洫陸行乗車水行乗
船泥行乗橇山行乗樏左凖繩右䂓矩戴四
時以開九州通九道陂九澤度九山令益與
衆庶稻可種畢濕令后稷與衆庶艱食鮮食
食少調有餘相給以均諸侯禹乃行相地宜
所有以貢及山川之便利禹行自冀州始旣
爲壷口斷梁及岐旣修太原至于嶽陽覃懷
致功至於衡漳恒衞旣從大陸旣作㠀夷皮
服夾右碣石入于河濟河兖州九河旣導雷
夏旣澤灉沮㑹同桑土旣蠶於是民得下丘
居后土平濟大水旣消爾乃廵狩於鍾山杞
上帝於玉闕歸洪勲於天后還大成於萬靈
然後登彼玄峯於繡嶺之阿瓊境之上忽得
此書禹乃更恭齋罄林幽岫請奉佩身眞人
告禹曰汝功德感靈天人並助而年命向彫
嶮矣哉乃口訣以長生之道示以眞寳服御
之方分擿而别還乃計功勞於㑹稽之野召
㑹羣神於東越之山是時四氣温隆清風旣
鼓玄功妙暢虚心内治思退身以滅跡惟藏
景於幽緒覩九天之靈奥觀三天之寳囿動
以全生爲大順靜以舍精爲久視上覽天經
幽而難縷下愍羣生不知其紀乃復鳳翔南
山龍峙海㠀更撰眞靈之玄要集天宫之寳
書差次品第分别所修行五色定其方面名
其帝號太上本名爲靈寳五符天文藏於玄
臺之中堅石之碽(古紅/切)隱於苖山之岫萬年
一出以示不朽其一通書以南和丹繒隱齋
於蒙籠之丘訖封以金英之函印以玄都之
章命川澤水神以付震水洞室之君須三千
之㑹當傳與水師傅伯長其石碽之文乃待
大劫一至而宣之耳禹於是服靈方以匿景
𦵏茲山以顯終仙人解其契愚人謂其亡大
哉神化委身歸宗於戯大君玄跡高通萬劫
驗其書道詠須其方陽九見上天之書百六
告傳氏之功洪唱千代蘭氣遺芳者也其後
呉王闔閭十有二年孟春正月命檝江湖耀
旗蛟龍觀兵於敵國解帶乎包山包山隱居
爲使者號曰龍威丈人令極洞室之所深履
洪穴之源包山隱居得道者也處于呉山莫
知其名敖兀不羣高離世榮時人號曰包山
隱居闔閭數親駕修敬問以安危是其時嘗
共講此源路之由故爲其暫使乎隱居於是
帶燭載火晝夜行邁一百七十四日而返旣
還具說云不知其所極隱居當歩行可七千
餘里忽遇羣孔雜穴千徑百路沙道亂來俱
㑹一處形象相似門户同𩔖其叢徑之口有
金城玉屋周迴五百里於衆道中央明月朗
煥華照逸光其中帷帳牀机窻牖宻房錯以
紫玉飾以黃金雲厦凌天莫識其狀於是顧
盻無人瞻望城傍見題門上曰天后别宫題
户上曰太隂之堂隱居知是神館不敢冐進
門内乃更齋戒思眞三日束修而入看行其
内於玉房之中北机之上有一卷赤素書字
不可解隱居再拜取書曰下土小臣爲呉王
使請此神文以爲外施眞氣信效旣還出外
而見其門户自閉聞其中有簫鼓激響人馬
之聲隱居震懼不敢久息又不敢復進前路
恐致迷亂不知歸向於是迴返齎所得書以
獻闔閭自說初入乃小晻須火而進然猶自
分别朦冥遒中四方上下皆是青石方五六
丈許略爲齊等時復有廣狹處其脚所履猶
有水濕或一二里間隱居行當出一千里不
復冥晻自然光照如白日大道高燥揚塵左
右有隂陽溝三十里輙有一石井水味甘美
飲之自飽不飢或見人馬之跡旁人他道其
隱居所行路及左右壁似白石石皆洞照有
光廣七八十丈高曁二百許丈轉近至洞庭
不復見上所極仰視如天而日光愈明明如
日盛中時又不温不涼和氣沖然聞芳香之
氣鬰勃終而不休及道邊有房室亭傳竒瑋
琱鏤不可目名旣至衆道口周行廣狹隱居
迴帀相去可四五十里四面有玉柱爲揭題
曰九泉洞庭之墟其間植林樹成行縁葉紫
榮玄草白華皆不知其名也五色自生七寳
光耀晃晃飛鳳翔其巓龍麟戯其下斯實天
地之靈府眞人之盛館也隱居具書其所履
見示王王肅然駭聽乃清齋靜臺祭天而受
書焉即其年太呉風雨以時五榖豐熟兆庶
樂業國内安融闔閭珍貴其天文而不解其
辤乃遣使者齎此書封以黄金之檢印以玉
皇之璽書㫖以問魯大夫孔丘使者到魯國
奉書跽於丘前曰呉王昔命駕出遊瞻望海
津息卒於東林之丘遊宴乎北包之山於是
秣駟戢輿忽有赤鳥遊翔其間銜此素書墮
王車前大人元吉靈瑞自天饗國萬紀金石
長存使臣出國奉齎天文願吿楨祥來福之
因丘恬然閑居不發其函乃答使者曰丘昔
遊於西河之上聞童謡歌曰呉王出遊觀震
湖龍威丈人名隱居北上包山入靈墟乃造
洞庭竊禹書天帝大文不可舒此傅伯長百
六初今雖取出喪國閭丘案童謡之言昔夏
禹治水拓平山川功舉事訖廵狩於鍾山之
阿得黄帝帝嚳等所受藏上三天太上靈寳
眞經後遊㑹稽更演解靈寳玄文撰以爲靈
寳文藏一通於名山石碽付一通於水神當
有得道道士得之而獻王者丘恐此書必靈
寳符太上眞文也若以赤鳥所銜而墮丘未
詳也使者跪謝伏實如大夫之言子路侍側
曰奉君之使罔君之命非忠臣也入國而期
有司受事而奸其辭非良使彼狡人矣由請
討之孔子曰夫振裳以冥太陽仰手而障之
白日陽光其可掩乎日月其可蔽乎此二象
焉恠掩塞之爲惡耶苟照之所逮無傷也汝
無伐焉孔子乃告使者曰此天官之靈藴大
聖之所撰上叙太和隂陽之氣下論道化養
生之㑹唯仙人能用其文君王不能得其術
若乃抗身幽邈遠㝷自然避羅鎖於無爲豁
爭競于深山幽居是時問丘將或告王靈文
之竒奥太上之微言也遂以書還使者不開
視也使者歸具說丘言闔閭自傷方薄嘆息
而絶望遂不復重求解釋也乃藏之神館祕
貴靈文其後閑旦親自取視函封不脫而失
書所在矣夫差獲之於勞山終有殺滅之患
闔閭探之於洞庭遂爲勾踐所并是由丘所
說童謡之言喪國閭徴矣夫神文非啓授而
攬之者鮮不爲禍也天書非道同而傳之者
無有不嬰罰於玄都也
華子期者九江人也少好仙道入山隱跡採
服草藥棲身林阜二十餘年忽遇▲里先生
乃授之仙隱靈寳方一曰河圖隱存符二曰
伊雒飛龜三曰平衡案合服之日更少壯色
如少女一日行五百里能舉千斤一𡻕十易
皮乃八潜山中而白日升天矣
　　　仙人挹服五方諸天氣經(華子期受/▲里先生)
　　　(訣樂子長/書出神名)
東方青牙九氣之天其氣煙如春草之始萌
其光如暉日之初隆下有朝華之淵上有流
英之宫室有青腰玉女堂有太上眞王玉女
乗九山之獸眞王駕九光神龍上導九天之
氣下引九泉之流芳養二儀以長存護隂陽
以流通天致元精於太極地保山嶽於句芒
神運虚于寂臺人養五藏於脣鋒所以營漑
之者無極存之者不終於是迴萬劫而更始
却衰朽而童蒙爾乃鵬奏九遐上登玄洞仰
㝷太眞之靈官與仙僚而爲宗大哉靈寳青
牙長存由九氣之功
南方朱丹三氣之天其氣煙如絳雲之苞白
日其光如玄玉之映流淵下有赤泉之泓池
上有長生之朱宫室有太丹玉女居于太陽
三山之上堂有元氣丈人駕三角之麟上導
泰清玄元之靈化下和三氣之陶館令萬物
之永存運天精於南夏養人精於丹脣所以
採之者無終營之者永存於是却凋老而反
嬰還枯朽而茂䌓攘秋霜之落葉反光華於
萬春爾乃龍盻虚空鸞翔雲端忽縱心而豁
慮無塵埃之是戀大哉靈寳朱丹長生由三
氣之勲
中央元洞大帝之山上出黃氣下治地門其
氣煙如雲徑蒸九天元精徃來氣直如弦上
通太上無極下生神靈其光如飛景之羅朝
日其明如朗月之照幽城内有玄膺九窻之
闕外有醴泉玉漿之淵眞人名曰子丹天中
號黃庭戊已天倉玉女却死主養生宫號曰
大帝總御九天之眞乗地軸之輦從六甲六
丁遷賞道功誅伐魔精上導自然之和下極
五土之靈天地守以不虧隂陽用茲不傾天
氣柔順而無極人漱脣齒以不零於是抗虞
淵之頽日反朝霞之始明迴惛朽之枯叟革
休㓕之方清光顔燁然而還初神氣充實以
流盈爾乃虬歩八域上升雲路超羣萃以凌
眄挹天氣以自度友眞仙於太微後三光而
告暮大哉靈寳黃庭長生由一氣之固
西方明石七氣之天其氣煙如明月之落於
景雲其光如幽夜之覩於明珠白龍銜芝草
而啓騰靈眞降素醴而霑𩄋斯乃七天之靈
澤上眞之瓊膄氣甘和而澹妙雖鼎味而不
殊下有玉泉之長河上有流英之樓宇室有
太上素女堂有元氣大夫乗崩山之獰虎騁
雲輦於虚無上導洪精於七天下和衆生於
雲衢挹雲露於皓芝飲靈液於龍髮叩天池
而鳴鼓收甘津於舌端所以存之者莫墜爲
之者永居是以却素髮而玄黒反枯朽而嬰
孩爾乃鳳舞景漢朗嘯清虛枕雲岫而鍊神
養精和於太初致眞人而爲犮安知榮辱之
所如大哉靈寳明石長生由七氣之娛
北方玄滋五氣之天其氣煙如飄風之激於
炎林其光如流星之墮於洪波煎玉飴於龍
鼎汲玄氣於天湖下有長生之淵中有太上
之家室有夜光玉女服雲林之翠羅乗靈虬
以啓眞駕鹿輦於天河上導五常之流氣下
拯萬生之衆和護二儀而不傾保羣命以求
遐天致元精於太玄眞人養三府於齒牙所
以爲之者長存用之者壽多漱神津於元首
合淳氣而弗華於是迴陽光之西傾還昊日
於東陵却衰枯之絶煙反童稚而方升爾乃
鴻鼓雲池勃鬱而龍騰犮眞人以論好與靈
仙而高登其徳洪矣焉有能勝大哉靈寳玄
滋長生由五氣之興
　　　靈寳五帝官將號(夏禹撰出天文中/字會稽南山之陽)
　　　(所演/集)
東方靈威仰號曰蒼帝其神甲乙服色尚青
駕蒼龍建青旗氣爲木星爲嵗從羣神九十
萬人上和春氣下生萬物
南方赤飄弩號曰赤帝其神丙丁服色尚赤
駕赤龍建朱旗氣爲火星爲熒惑從羣神三
十萬人上和夏氣下長萬物
中央含樞紐號曰黃帝其神戊巳服色尚黃
駕黄龍建黃旗氣爲土星爲鎭從羣神十二
萬人下和土氣上戴九天
西方矅𩲸寳號曰白帝其神庚辛服色尚白
駕白龍建素旗氣爲金星爲太白從羣神七
十萬人上和秋氣下收萬物
北方隱侯局號曰黒帝其神壬癸服色尚玄
駕黒龍建皁旗氣爲水星爲辰從羣神五十
萬人上和冬氣下藏萬物
　　　靈寳要訣(▲林仙人授樂子長/隱於勞盛山之隂)
道士入山採藥採八石靈芝合丹液及隱身
林岫以却衆精諸無靈寳五符者神藥沈匿
八石隱形芝英藏光所學不成邪氣試犯鬼
恠振驚矣諸見魍魎之妖以靈符指之即自
消滅若山精恐脇亦登摧折千變萬化唯其
所恣也道士不可妄行非道非道之法當遠
之也子之愼至矣遵大法者即便收對羣神
攝召萬靈斬截凶魔佩五文於肘間招仙眞
于九霄祕靈寶於五方非同契而永幽斯乃
上皇之玄教文命藏之於東苗誓萬劫而一
宣然後覩天書之弗凋閉口則福微而著泄
漏則禍重而梟是以帝嚳之至親不與囂子
於唐堯
　　　太清五始法
行東方之道木肝王心爲上相常以立春春
分入靖室各首其卧瞑目存其内思肝氣正
青赤神侍之黃氣飬之隨身正青上與天通
太清元氣下入身中勾芒來至老君主之王
者行之則麒麟至翔鳳發而萬物華茂嵗星
順度精通太微南夷服靈瑞至
東方仁木王火相土死金囚水休囚死當養
子爲父報仇
行南方之道火心王脾爲上相常以立夏夏
至入靖室各首其卧瞑目存神內思心氣正
赤如日黃神侍之白氣養之隨身正赤上與
天通太清元氣下入身中祝融來至太一主
之王者行之鳯凰來翔甘露降景風扇萬物
育長天垂景星熒惑順常萐莆生嘉禾成西
夷服中國豐
南方禮火王土相金死水囚木休囚死當養
子爲父報仇
行西方之道金肺王腎爲上相常以立秋秋
分入靖室各首其卧瞑目存神内思肺氣正
白黒神侍之青氣養之隨身正白上與天通
太清元氣下入身中蓐收來至太和主之王
者行之白虎見仁被厭㜸子蠱毒藏形清風
新雨五穀熟成萬機得序玉衡順平天馬來
下太白順行東夷服鸞鳥至
西方義金王水相木死火囚土休囚死當養
子爲父報仇
行北方之道水腎王肝爲上相常以立冬冬
至入靖室各首其卧瞑目存神内思念腎氣
正黒元氣𣿖𣿖如山出雲浮行著天上與天
通太清元氣下入身中一身盡熱赤氣養之
玄黄五色玄㝠來至道君主之王者行之萬
水流通神龜鮮文理風戢雨萬物閉藏休養
黄泉勿妄夭傷辰星順度文矅不絶南夷服
黒丹出
北方智水王木相火死土囚金休囚死當飬
子爲父報仇
行中央戊巳之道土脾王肺爲上相六月土
王日入靖室正向南坐瞑目存神内思脾氣
正黃白氣侍之黒氣養之隨身正黃上與天
通太清元氣下入身中正黄渾如雞子澹泊
無爲萬物自理禺彊來至道君主之王者行
之則八方被化百神並營地吐醴泉天垂景
星黃龍見升精芝英茂威僖生甘露降禾稼
成四夷降伏天下太平
中央戊己信土王金相水死木囚火休囚死
當養子爲父報仇
　　　食日月精之道
食日之精可以長生常以月一日三日五日
七日九日十五日日初出時披髪向日⬤目
念心中有小童子絳衣文綵五色熠燿正赤
兩手以摩面下至心十二反爲之日精正赤
黄氣來在目前入口中嚥之二九以手摩送
之呪曰
日君元陽與我合徳俱養絳宫中小童子須
㬰念下至丹田中止令人長生
食月之精以養腎根白髮復黒常以夜半思
腎間白氣周行身中上至腦户下至兩足心
自然之道易致難行常以月十五日向月呪
曰
月君元隂與我合德俱養丹田中小童子因
瞑目自念月白黄精氣來在目前入口中嚥
之三七而止以手摩送之下至丹田中止
中黃道君曰天生萬物人爲貴人一身形包
含天地日月北斗璇璣玉衡五嶽四瀆山川
河海風伯雨師靈星社稷麒麟鳳凰龍虎玄
武五穀桑麻六畜牛馬鳥獸魚鼈龜鼉竹木
百草無所不法也亦立天子置三公九卿二
十七大夫八十一元士亦布九州百二十郡
千二百縣萬八千鄕三萬六千亭十八萬堠
亦有宫闕家宅門户井竈釜甑粳粮黍稷諸
神可飲食者人而知之即可長生也
人頭圓象天足方法地髮爲星辰目爲日月
眉爲北斗耳爲社稷鼻爲丘山口爲江河齒
爲玉石四肢爲四時五臟法五行亦爲五帝
亦爲五曹上爲五星下爲五嶽内爲五王外
爲五德升爲五雲化爲五龍五贜者謂肺心
肝脾腎也六腑者膽爲肝腑胃爲脾腑大腸
爲肺腑小腸爲心腑膀胱爲腎腑臍爲都鄉
腑膽爲天子大道君脾爲皇后貴女心爲太
尉公左腎爲司徒公右腎爲司空公八卦神
八者并臍太一爲九卿十二環樓神十二人
脾中諌議大夫十二人并三膲神三人合二
十七大夫四肢神爲八十一元士上元氣爲
冠蓋使者下元氣爲大鴻臚上部九變中部
九孔下部九名法九州也三公府九卿府二
十七大夫府八十一元士府合爲百二十府
府内爲五曹外爲五官合爲十官爲千二百
縣中神萬八千爲萬八千鄕上神三萬六千
爲三萬六千亭亭有五堠爲十八萬堠又肺
爲玉堂宫尚書府心爲絳宫元陽府肝爲青
陽宫蘭臺府膽爲紫微宫無極府脾爲中宫
太素府腎爲幽昌宫太和府
子欲爲道長生不死當先存其神養其根行
其氣呼其名頭髪之神七人字㝷長項上神
三人東王父腦户中神南極君字元先眉間
神天靈君兩耳神四人字嬌女兩目神六人
字英明鼻中神字通盧口神字丹珠舌神字
丹黄齒神三十六人字衞士喉中神字虎賁
兩眉神字爵神兩手神字𩲸隂肺神字鴻鴻
心神字呴呴肝神字臨臨膽神字獲獲胃神
字沮沮脾神字禆禆兩腎神字𣿖𣿖臍中神
字玉靈子丹田中神字藏精大腸神字沌沌
小腸神字梁梁隂神字窮英女人神字丹精
兩䯗神字隂隂兩膝神字膒公兩脛神字随
孔子兩足神字柱天力士
子瞑欲卧從上三呼之竟乃止若體有疾痛
處皆隨痛所九呼其名令神治之正卧瞑目
存其神所疾立愈月望朔分至之日夕皆存
神内視召呼體上神名使令拘䰟制𩲸眞人
曰子欲登仙當召身神
中黃老君曰子旣知身藏之神名又當知天
地父母赤子之家五城十二樓眞人祕之於
太清玄和之府叢霄之觀非有仙録者不見
其篇矣▲里先生口傳之訣於華子期有欲
知天地父母赤子三一也天一在華蓋下人
一在斗户地一在日月所遊三一煌煌如明
珠子不守之生復何求又地一在日月所遊
人一在斗户天一在華蓋下元氣翩翩相引
也神龜在中正頗俄子欲得之當問我一之
所在安在兹不但守雄復守雌一在無形甚
難知子不知一萬事失大如雞子黃其色如
甘橘出爲半入爲一子能守之萬事畢(三一/者身)
(上之三宫也頭心/臍謂之三宫也)旣巳知天地父母赤子之
家五城十二樓眞人須當知服神丹金液太
陽流珠太一必爲三天宫人子不服此三元
虚自苦耳
第一先存五獸者青龍白虎朱雀玄武是也
中央黄麟此五獸忽變爲山林其四方林外
有仙人虎賁羽林郎面各八人存之廣狹隨
意可隱萬人
第二當召身中神從頭至足存其神養其根
行其氣呼其名必得長生神仙
第三守地一名曰丹田皓白如雪五色玄黄
道母所居溺水胞中
第四守人一名曰絳宫南極太一赤子小童
右月左日䰟𩲸合并
第五守天一名曰紫宫大如混雞子九色玄
黄交結星曆身上紀綱
第六食神丹太陽之精常以月一日始七之
生三五七九及九月半甲子丙午日爲之入
室瞑目存日精赤氣下入口中而嚥之八十
一氣眞人曰食日之精與天地相傾
第七食金液玄水之精常月十五日時加夜
半入室瞑目存月精正白下入口中而嚥之
四十九氣眞人曰食月之精是故長生
第八食星玄氣來下青白丹黄常用有星夕
初夜之時入室瞑目春存嵗星之精青氣下
入口中而嚥之九十氣止夏存熒惑之精赤
氣下入口中而嚥之三十氣止秋存太白星
之精白氣下入口中而嚥之七十氣止冬存
辰星之精黒氣下入口中而嚥之五十氣止
四季之月二日存鎭星之精黄氣下入口中
十二嚥之止四季月十二月三月六月九月
是也用月二日爲之内視精心自見其氣眞
人曰食星之氣與天相曁
第九行太極紫雲彌天升降上下混沌自然
是謂八節之日入室瞑目内視存泥丸中紫
氣出上升天絳宫中赤氣出上升天丹田中
黄氣出上升天須㬰有三童子從天來下其
一童子衣紫衣號護腦眞人從紫氣中徑下
來入泥丸宫紫氣隨從還腦門其一童子衣
赤衣號護心赤子從赤氣中徑來下入絳宫
中赤氣隨從還心中其一童子衣黄衣號護
藏靈人從黄氣中來下徑入丹田中黃氣隨
從還臍門如是此三童子𥙷氣除惡練摩血
氣勑䰟安𩲸定心充脉使光澤流通津池補
滿良乆間體中休休納納頥頥挹挹即三童
子護身之力極念爲之思存三宫心充門開
三童子忽飛還上天門登閉矣
眞人曰子欲不忘審致天童天童來下乗空
爲馬護子身神是以成仙子不存神尸𩲸上
言其道有九爲之者壽鍾山眞人傳之於禹
與天相保上升玄府焉
夏禹授鍾山眞人食日月星之法隱之於洞
庭之墟
食日之精子必長生縁以上天謁元先常以
月一日三日五日七日九日十五日日出時
至日中食先念心中有日日中有玄蓋蓋下
有小童正赤赤氣徧身中身外九重思氣滿
頭從頂出上升天繞日九重呪曰
日君元陽還歸絳宫與我合德俱養小童因
思日精來下入鼻孔口中嚥之三九滿心中
心中有三人左即太一父也右即玄光母也
中央即赤子小童也坐金牀玉榻執玉柈玉
杯杯中玉英神酒并天芝草見在食飲之仍
不飢渴而長生矣
食月之精可以長生縁之以上天常以十五
日夜半時向月再拜呪曰
月君元隂還歸丹田與我合德俱養小童因
思月白氣黄精來下入鼻口中嚥之三七而
止月精託腎根長生矣
食星之精上升太清常以日出晡時日中夜
半上念北極太皇星呪曰
皇天上帝太上道君曾孫小兆某甲好道願
得長生因念星精來下在兩眉之間流入鼻
孔口中嚥之三五思氣滿心膽脾中脾中有
道母主哺養赤子即不飢長生矣

太上靈寳五符序卷上
　　　音釋
碽(古紅/切)萋(山洽/切)莆(方/矩切)








太上靈寳五符序卷中衣二
　　　靈寳服食五芝之精
老君曰松生千𡻕脂凝通神下入於地藏姓
易名棄本即大因根成形名曰威僖一字茯
苓辟兵陸沈出窈入㝠不飢不渇日月合并
子能服之即得長生
老君曰苟蝨養體住色還年一字胡麻本生
大宛生來萬𡻕來東度關留在中土斷絶胡
蠻含水之精却風除寒自名巨勝擯逐邪姧
服之不息與世長存(巨勝烕僖結親出胡▲/能調和精神子能服之)
(故得/長生)
老君曰椒生蜀漢含氣太隂天地俱生變化
陸沈故能却濕邪不敢侵噉鬼蠱毒靡有不
禁子能常服所欲恣心世之祕奥其道甚深
堅藏勿泄不用萬金
老君曰薑生太陽與椒同鄕俱出善土窈窕
山間堅固不動以依水泉含氣熒惑守土本
根背隂向陽與世常存故能辟濕却寒就温
除邪斬疾閉塞鬼門子能常服壽若乾坤
老君曰菖滿生澤附近深淵下濕之地浦瀆
水濵有生高山石上結根一寸九節是謂靈
身固得之一含氣萬元故能生人保養精神
逐水辟濕厭鬼消患鬼魅魍魎遠迸幽昏彊
𦍙之屬皆不敢前服之不休夀至千千
樂子長曰此五物皆可單服並益氣住年延
精定𩲸服之不休與世長存故孝經援神契
曰薑椒益氣菖蒲益聰巨勝延年威僖辟兵
此即孔丘之祕言上聖之明旨也
老君觀天合服五芝草丹留神住年度世長
存方
　　　靈寳三天方(樂子長/書出文)
巨勝五分威僖四分蜀椒一分乾薑
三分菖蒲三分(皆取眞新好/者精潔治之)凡五物以王
相日童男擣藥勿易人也各異治下細簁五
物各萬杵五物各異置赤杯中凡五杯羅列
赤案上露一宿明日平旦乃以神斗分之合
和如法和以白蜜若白飴後更擣三萬杵丸
如梧子平旦向日長跪吞三丸訖言長生得
所願暮日入復跪西向復吞三丸如旦法以
爲常禁食生魚猪肉韭菜禁見喪尸太猪産
洿愼之(曰此是一劑也若服盡更合可計藥/分并合之多少在意令周一年服者)
(乃佳至於杵數可都共益一萬/杵耳合和更擣足爲四萬杵也)
甲子建天癸亥數路晨昏爲期愼勿敢忘六
十一節天地之常服之如法甲癸爲明甲子
建日服至癸亥日爲一節若甲子無建者滿
定開亦佳服藥皆先齋三日燒香存神然後
即事也滿六十日身輕能行復六十日四肢
通利復六十日顔色有光復六十日平調腹
腸五臟皆實凶邪不傷復六十日身體堅彊
復六十日耳目聰明此是一𡻕驗也復六十
日骨體彊梁復六十日手爪有光復六十日
影響顯彰復六十日精氣益長復六十日白
髮還藏復六十日牙齒堅剛此是二𡻕驗也
復六十日道德逹通復六十日六甲神從復
六十日神逹身中復六十日志信神行復六
十日心開目明復六十日遠知四方此是三
嵗驗也復六十日瞻視有光復六十日五神
不亡復六十日不知飢渴復六十日百神來
謁復六十日五藏不竭復六十日能寒能熱
此是四嵗驗也復六十日能浮能沈復六十
日能淺能深復六十日能圓能方復六十日
能弱能彊復六十日能縱能横復六十日能
短能長此是五𡻕驗也復六十日能好能醜
復六十日能少能老復六十日能大能小復
六十日能輕能重復六十日出入無間復六
十日行廚在邊位爲仙人此是六嵗驗也長
服不休與天相傾變形千化上升太清
　　　靈寳巨勝衆方(霍林仙人授樂子/長隱於勞山之隂)
巨勝一名胡麻一名苟蝨一名莫如一名三
光之遺榮一名天地之更生一名流朱一名
九變一名幽昌一名含腴一名青襄青襄葉
名也
　　　延年益夀神方
胡麻子好者擇治去否穢蒸之如炊須曝乾
復蒸九曝九蒸乃止治下細簁以白蜜丸服
如雞子一枚日三又一方云不能丸服成末
三升以爲常服之一年而色美身體滑澤服
之二年白髮返黒服之三年落齒更生服之
四年入水不濡服之五年入火不焦服之六
年走及奔馬此藥甘香而美易持難厭方祕
不出百年一傳
　　　餌胡麻法
取一斛淘洗去上黒皮令正白蒸之一日曝
乾磨之擣之亦佳漑釜中石五斗水復蒸之
令釜中有石許水因下甑瀉胡麻置木柈中
悉以石湯沃之以麥蘖一斗細擣納中釀之
如作糖狀卒時擠去糟煎之三分餘一分更
置銅器中浮湯上釜中猛火無令沸絶可丸
止當如雞子者三丸服之百日充益肌肉鬢
髮皆黒耳目聰明能長服之命無窮矣
　　　胡麻膏
胡麻膏一斗薤頭三斤微火上煎之令薤焦
黄絞去滓以酒服之日中一升百日以去服
之肌膚充盛二百日老者更少三百日延年
益壽乆服神仙也
　　　眞人絶榖方
取巨勝二斗大椒五升去黒皮訖合擣二物
下簁初服五合日三漿水無在亦可蜜丸服
如雞子一枚日四漸自不飢荒年亦可但服
此藥便當絶榖矣渇但飲水勿食他物食他
物便飢也能令氣力百倍寒暑不侵百病悉
愈神仙自致矣
　　　眞人絶穀餌巨勝法
取巨勝一斛蒸令熱氣周逹便曝之一日凡
九蒸九曝合用九日訖擣下簁和以白蜜服
如雞子一枚日三乆乆食榖自少服之百日
百病自愈洗水不著身服之一年玉女侍衞
若急用者亦可一日三蒸三曝三日凡合九
蒸九曝便可用矣天隂者皆須日出用一斛
加茯苓三斤合擣蜜和服如上法得力益速
能補精髓漸漸自不飢渇則飲水
　　　眞人輕粮辟榖不食方
巨勝一斗二升取純黒者茯苓二十四兩澤
瀉八兩治三物萬杵以水服如彈丸日三遇
食可食無食復取百物食之無所禁
　　　出外益體服食方
取麻子五升温湯漬浸之令開口去皮羊脂
二斤合麻子中仁微火煎熟食飽爲度渇飲
水欲飯自在更合如前麻者五穀之長可以
知萬物通神明七月七日取麻勃一升眞上
黨人參半斤合擣并蒸使氣出徧服一刀圭
無不驗矣
　　　辯菊億法
菊華與億華相似冝以甘苦别之菊甘而億
苦也今所在有菊但爲少耳率多生於水側
緱氏酈縣最多耳眞人曰日精更生周盈神
精長生皆一菊也而根莖華實異名其說甚
美而近者服之略無效正由不得眞菊故也
　　　延年益壽方
春三月甲寅日日中時採更生葉也夏三月
丙寅壬子日日中時採周盈一方云周成周
盈者菊之莖也秋三月庚寅日䀯時採日精
日精者菊之華也常以冬十月戊寅日平旦
時採神精神精者一曰神花一曰神英菊之
實也無戊寅者壬子亦可用也冬十一月十
二月壬寅日日入時採長生長生者菊之根
也一方云十一月無壬寅壬子亦可用也一
方云都合五物皆令隂乾百日各令二分治
合下篵此上諸月或無採之日則用戊寅戊
子戊辰壬子日也春加神精一分更生二分
夏加周盈三分更生二分秋加神精一分日
精二分冬加日精三分常以直成日合之無
用破危日合之也一方云亦爾不用執日令
藥神不行當於宻室中擣丸用白松脂大如
梧子服之日三服後飯服之一年百病皆去
耳聰目明身輕益氣増夀二年服之二年顔
色恱澤氣力百倍白髮復黒齒落更生増壽
三年服之三年山行不避蛇龍鬼神不逢兵
刃不當飛鳥不敢過其傍増壽十三年服之
四年通知神明及與五行增壽四十年服之
五年身生光明目照晝夜有光關梁交節輕
身雖無羽翼意欲飛行服之六年増壽三百
𡻕服之七年神道欲成増壽千年服之八年
目視千里耳聞萬里増壽二千年服之九年
神成能爲金石死能復生增壽三千年左青
龍右白虎黄金爲車又一方云春加神精二
分更生二分夏加神精一分周盈二分秋加
日精二分立冬加神精二分冬至加神精一
分長生二分日吞十丸旦暮各五一方云秋
加神精一分日精二分一方云春加周盈二
分
　　　餌杏子法
取杏子三斗去其中兩仁者作湯𦆵沸三四
沸納杏子湯中有頃手摩令皮去熟治之置
瓮中待之清其汁計度得七八斗棄其滓取
一石釜置糠火上以羊脂四斤摩釜中令膏
盡著釜熱復摩之令盡四斤脂納汁釜中炊
以糠火若蠶沙四五日藥成其色如金狀如
小兒哺服如雞子黄日三服百日父母不能
識令人顔色美好夏徵舒母所服壽七百年
乃仙去神方祕之
　　　夏禹受眞人方(樂子長書出隱/於勞山之隂)
赤箭一名離母一名鬼督郵一名神草一名
獨摇一名當苦一名勝子一名鬼箭生陳蒼
生少室生上洛堯流山太山之陽或諸名山
之南生南陽諸溪澗或生谷中隂處一莖生
有節葉其巔如竹葉有風不摇常以三月採
取盡其根無所去擣絞取其汁停置器中曝
乾其滓乾復納汁曝乾治服方寸匕後食令
人不老十日知效三十日氣大至百日以上
身輕耳目聰明一年齒髮更生其莖赤如弓
箭根似人足跗有指處但無爪也其子似小
羊兒一曰根如芋魁其子似芋子居其傍不
與相連多者十餘枚朝居母西暮居母東日
中居母下盡取之中央有王大如指小者如
環之十二枚四邊各三是其衛也取之先齋
戒百日以酒脯醮其母於日下乃取之裹以
丹囊盛常置左腋下其王名六甲父母隱五
百人衞子能隱一人衞此藥母至死喪生乳
者家藥神即去矣一曰葉如母指大指有四
赤羽上下竟冬夏生採無時主治惡鬼精物
蠱毒惡氣中寒熱擁腫起隂益氣肥徤輕身
乆服延年其味苦
章陸根味酸有毒主胷中邪氣塗擁腫殺精
物練五藏散水氣根如人形者有神生故墟
田間三月八月採章陸草一名夜呼一名蕩
根一名當陸一名莧陸一名長根一名商陸
草一名神陸一名白華一名逐邪一名天草
一名逐隂之精此草神草也
　　　去三蟲殺伏尸治面䵟黒益智不忘
　　　男女五勞七傷婦人乳産餘病帶下
　　　去赤白皆愈方
麴十斤米三斗加天門冬成末一斗漬章陸
六日便齋服五日食減二十日穀絶腸肥財
容氣息諸蟲皆去耳目聰明瘢痕皆滅以月
宿輿鬼日加丁時取商陸服如棗日三道士
恒種此藥草於静室之園使人通神
　　　令人不老長生去三蟲治百病毒不
　　　能傷人方
取當陸根四十斤削去上皮細切之以水八
斗於東向竈煎之令減半去滓更煎之令可
九服如梧子一丸大良作之勿令人見又一
方取章陸三十斤正月二月九月十月十一
月十二月採取過此不中用取章陸淨洗麤
切長二寸許勿令中風也絹囊盡盛懸屋北
六十日隂燥末治下簁方寸七水服日一先
食十日見鬼六十日使鬼取金銀寳物作屋
舍隨意所欲八十日見千里百日身能飛行
登風履雲腸化爲筋乆服成仙人
　　　眞人長生去三尸延年反白之方
冝服丹光眞華之母冝食浮水玄雲之髓此
自然能生千𡻕一變百𡻕一化先變後化天
不復害神鬼無柰何故可服也故得生也丹
光之母者松脂也浮水之髓者茯苓也能伏
鬼神却死更生松脂流入地中千年變爲茯
苓茯苓千年化爲琥珀琥珀千年變爲丹光
丹光色紫而照人丹光千年變爲蜚節芝蜚
節芝千年變爲浮水之髓浮水之髓千年化
爲夜光夜光千年化爲金精金精千年化爲
流星流星千年化爲石膽石膽千年化爲金
剛金剛千年化爲木威僖芝夫金入火不耗
入水益生夫松脂之變蓋無常形故能沈淪
無方上升太清此飛仙之法勿傳非其人方
曰先取松脂茯苓各十二斤以水漬茯苓松
脂七日朝陽去水以醇酒二斗與茯苓合餌
之以曝令乾月食一斤欲不食因鍊松脂去
苦臰以火温之納茯苓中治合和以白蜜三
物合服之月各一斤百月身輕二百日寒熱
去三百日風頭眴目去四百日五勞七傷去
五百日腹中寒癖飲癥氣去六百日顔色住
七百日面䵟去八百日黒髮生九百日灸瘢
滅千日兩目明二千日顔色易三千日行無
跡四千日諸痕滅五千日夜視光六千日肌
肉易七千日皮脉藏八千日精神彊九千日
童子薄萬日形自康二萬日神明通三萬日
白日彰四萬日太一迎五萬日坐在立亡日
三食慎勿忘但過萬日仍自縱横變名易姓
升皇天古有黃初平者正服此藥方成眞人
初平丹溪人也年十五家使牧羊有道士見
其良謹便將至金華山石室中四十餘年忽
然不復念家其兄初起行索初平歷年不得
後見市中有道士乃問之曰吾弟牧羊仍失
之四十餘年不知死生所在幸願道士爲占
之道士曰金華山中有一牧羊兒姓黄字初
平是卿弟也初起聞之即隨道士去求得弟
相見悲喜語畢問初平曰昔羊皆何在初平
曰羊近在山東初起徃視了不見羊但見白
石還謂初平曰山東無羊也初平曰羊在耳
但兄自不見之便起俱徃初平言叱叱羊起
於是白石皆起成羊數千萬頭初起曰弟獨
得仙道如此吾可學否初平曰唯好道便得
耳初起便復棄妻子留就初平共服松脂茯
苓至五萬日坐在立亡行日中無影有童子
之色乃俱還郷里親戚死亡略盡乃復還去
以方教南伯逢易姓爲赤初起改字爲赤魯
斑初平改字爲赤松子其後服此藥仙者數
千人
　　　赤松子方
七月十六日去手足𤓰除腹中三尸蟲矣
　　　入山終身不食方
用大豆十分葳蕤三分澤瀉一分飛英一分
藁本葉半分凡五物治下簁和以棗脂丸如
李子日吞三食棗二十一枚可終身無食若
無棗常飲玉漿泉
　　　黃帝受黄輕四物仙方
一曰鴻光二曰千秋三曰萬𡻕四曰慈墨實
合作四物丸用白松脂大如雞子服之七年
身夀四萬三千嵗不死長服之可與天地相
守黃帝曰此四物形狀何似可得聞乎黃輕
曰鴻光者雲母也千秋者卷栢也生於山石
之間萬𡻕者澤瀉也慈墨者莧實也丸以松
脂如雞子旦暮服一丸令人長存不飢渇
　　　眞人四物却榖散
用茯苓屑三分乾地黃屑一分胡麻肩一分
天門冬屑一分胡麻火熬之凡四物治合搜
以食蜜日服方寸七美漿水酒爲服之三十
日氣力有異百日倍一年後氣色如雲夣與
神遊三年骨勝肉飛
槐木者虚星之精長服之年老更壯腦不損
耗好顔色以十月上已日取槐子盛新瓦瓮
中覆一瓦盆蓋之泥封之三七二十一日發
洗之其外皮皆去中子如大豆狀服之從月
一日始一日服一枚二日服二枚三日服三
枚從此至十日日加一枚計十日服五十五
實大月服一百六十五小月則不能以大月
計計一年服一千九百八十實一年有六小
月即減六十實
　　　又服食治病方
以十月上巳日取槐子隂乾百日擣去皮取
子著瓦器中盛之欲從一日始日服一枚十
日服十枚復從一始滿十日更之如前法欲
治諸卒病留飲宿食不消胷中氣滿轉下下
利一服一合二合愈多服無毒若病人食少
勿多服令人大便剛難
　　　又去三蟲法
取槐子不須上巳也得取取之并上皮擣令
可丸丸如杏核一服三九日二服多作長服
亦善亦可以蜜丸之
　　　延年益壽方
槐子熟者置牛腸中隂乾百日於後飯旦夕
吞一枚十日輕身三十日髮白更黒百日面
有光二百日奔馬不及其行
　　　又却老方
十月上巳服槐子一枚日轉增一至十日更
復從一始正當上巳日造服之也
　　　眞人住年月别一物藕散
凡一物七月七日採藕華七分八月八日採
藕根八分九月九日採藕實九分治合藥畢
矣服方寸七授南陽劉長生長生居清淵澤
中北界長生服藥七十餘年不壯不老欲知
其驗取雞雛如鴝鵒大者與共服藥三年故
爲雛子矣長服仙也藕實一名水芝丹一名
茄實一名苂實一名蓮花一名芙蓉其葉名
荷其小根名芋大根名藕其初根名茭與雞
頭爲隂陽以八月上戌取蓮裏實九月上戌
取雞頭實九月上午取藕各分等隂乾百日
治之正月上卯平旦井華水服一方寸七日
四五後飯服之百日止主補中益氣力養神
不飢除百病久服輕身延年不老神仙雞頭
實一名鴈實一名天門精一名天禹一名曜
味甘治濕痺腰脊痛補益氣彊志耳目聰明
乆服輕身不飢神仙也
　　　住年方
以八月直成日取蓮實九月直成日取雞頭
實隂乾百日擣分等直成日以井華水服方
寸七滿百日壯者不復老老者復壯若爲不
然以藥别食雞雛百日即知驗矣乆服之神
仙
　　　服食糜角延年多服耳目聰明黒髮
　　　方
取新角以刀削去黒皮取中白熬令色黃熟
治服方寸七日再服三十日通知神明六十
日力百倍百日通神常服夀無極延年明子
高容成服之以致仙范蠡服之遊在民間
黃精之草太陽之精也結氣九天浮遊八朗
逐風流化散精六合依山寄名因雲雨之潤
附景託形而爲草物其生太行之坂立根磐
石之側含精三陽隨氣敷榮育養淳和溫調
甘露上承太火於少陽吐葩於盛夏積精成
眞充根累節色黃味甘朝出向陽雲葉理通
與衆草不羣萬物不雙此所謂中黃之所處
積陽之所宗其神化者也蛇食之化爲龍鳥
食之化爲鳳凰人食之爲仙王大哉此草獲
天地之淳精也而天下人莫知其眞也知之
莫之能食也故九天大仙經曰天地神靈三
萬六千人入身中人莫能使服食仙藥二萬
六千種而人莫能用也長生乆視人莫之能
爲也神聖可致夀命可延人莫之而通也神
雖明服食易見應時有效而人莫常爲也人
自守貧賤養身長生乆視者未見之也逐勢
趨利者今人爲之若使人求長生如求利者
無不皆得也人能棄去榮華修守清靜以常
無爲求諸玄妙服食此草四時不廢可致延
年若能棄世俗幽居名山服食此草可與天
地相望衆神集㑹太一候迎上升天府下遊
崑崙可與天地終始者也此草與鈎勉相對
黃精太陽之精入口使人長生鈎勉者太隂
之精入口使人即死不知其相對也人但信
鈎勉之殺人而不信黃精之生人不能服之
也(鈎勉者野葛也日南諸夷山藪中名野葛/爲鈎勉食之入口便殺人其毒煩𡨚氣鈎)
(人腸必勉絶之故/名之曰鈎勉也)是謂世人忽於長生貪慕
時榮也唯黃精之爲草木長生三陽之氣上
入太清之宫鍊精玄妙隨化淳和光流九野
布六合之内依雲藏山隨氣而化植根立莖
隨葉通精結味甘香其葉青黃通神超合萬
根下生希風承露結根數節斜生旁起受氣
淳精匿化吐氣育眞華有九德益夀進賢莖
有靈寳服之成仙人根爲天寳和光御神取
爲散餌可致飛仙季春採其根其根名山精
洗以清水盛以大盤好以治擇可餌可乾乾
之者散餌之者丸多服絶榖少服神安服之
三等根華皆然積年累月坐致靈神華爲飛
英根爲流精和補内神化人神靈通光洞逹
千里益明拘䰟固𩲸五臟内平三蟲奔走伏
尸振驚能常服食天地合并根黃不白葉柔
而澤受氣清淳不比常日百草靡靡應秋而
索黃精霏霏含道藏德靈草習習華葉光光
仲春採華盛以絹囊隂乾六丁玉女在傍服
食千日坐在立亡春秋葉根調和隂陽丸及
餅餌顯味甘香食在多少在意無量莖葉嚮
淳汁可爲漿寛中益氣五臟調良肌肉充盛
骨體堅彊力倍少年身體康壯神仙服食唯
此爲昌
　　　靈寳黃精方
以春取根淨洗薄切熟蒸之曝可令燥擣服
方寸七當露擣之一名馬箭一名葂竹一名
葳㽔一名可沮一名羊括一名仙人餘粮一
名苟格一名垂珠其葉名雞格根一名黃精
一名白芨三月採根可餌也主輕身益氣明
目餌服令人耐飢其味甘無毒隂乾五十日
成取實一斗漬以甘水二斗爲漿若酒服之
爲常可不死也服黃精根多益善洗刮令土
盡一斛根以水二斛煑之令盡味出之益清
復煑再過味足以盡也合煎汁湯上竭令去
火止内熬大豆末餅之如大錢服多少自在
味甘香亦可取根蒸若煑食無多少始生時
亦可取莖葉爲菜茹鬻食之此一曰重樓也
若煑食之汁可飲勿棄去也汁甚香美欲餌
之法以二月八月取根刮去毛熟洗細切一
斛煑以水六斗炊火令和旦至夕藥熟出使
寒手按之使碎酒囊𨢧得汁還竭令可丸取
滓乾末納釜中令和藥成服如雞子者日三
可絶榖不食不寒不署行及奔馬百病自愈
人能絶房内則不老夀無期至仙人不絶房
内止可夀二百𡻕耳服此藥不避虎狼不畏
兵革行山中生食之恣口渴飲水生食又善
通神明亦可散服未必餌也服黃精不知老
令人有好顔色白髮黒落齒生服食黃精三
十日通知神明百日欲騰躍走及奔馬不知
倦極二百日之後乍見乍七十年仙道成數
有效驗前世多服此方令者有但服華者黃
精之精一名黃華其味皆甘香也取其母煑
之以爲飲寛中益氣常以爲飲甘香辟惡氣
令人有色澤耐寒暑一名救窮乏粮凶年可
與老小休粮而食之服其華勝其實實勝其
根也天官名此草爲戊已芝昔人有至霍山
赤城内者見其中有數千家並耕田墾陸盡
以種此草多者數十頃少處數十畆而其根
莖殊大當是鋤護之至不如於山中穞出而
生矣草澤中皆有之也昔人即問赤城人種
此草何爲人對之云此仙草此中人由來並
食之耳使人長生矣呉主孫權時聞其說所
言之審即使人於江東山中種而食之但權
不絶房内爲諸不靜遂不能得其益也爾時
皆使監司領兵人專守之呉敗而此里名故
存江東或名之爲葂竹里或名之爲黃里是
權時種植之故處也弟子葛洪曽聞之於鄭
君言識其始云子服戊已夀不已子服長生
之精與天相傾又聞葛仙公所傳云諸修長
生之道當先去三蟲下伏尸乃可將服食休
粮絶榖耳不去三蟲伏尸而絶榖者多所思
念於身不善又復喜遇好食令人意亂不覺
惑而犯之也若能修無爲食氣自然漱醴泉
者上也人多不能則可以藥助之先下伏尸
然後服食則有效此道之次也合藥當以破
除日辰王相天清無雲乃丸藥於靜處勿說
服藥也三蟲無耳有聞無目有見先沐浴蘭
香齋戒三日避婦人斷食豬犬肉食此物肉
令人死不得上天但止泰山入三官地獄爲
守檻鬼吏此科施於道士矣又忌食豬犬肉
者食之令人老則忘誤面目黶瘦齒敗聲壤
夫食清眞者長生食穢濁者命斷也駕不殺
於蠢動故有千年之夀鵠不履於黒水故有
十百之齡性潔者受眞氣清者夀考自然數
也
　　　仙人下三蟲伏尸方
用茯苓十斤章陸根削去上皮但取下白者
五斤清酒麥麵麴各五斗并炊釀之置瓮中
封之二十日藥成劑之但取純大豆熬作末
如飴狀合丸如大彈丸日服三丸十日以去
稍益如雞子黃上尸百日中尸六十日下尸
三十日爛出上尸如手中尸如足下尸如雞
子上尸黒中尸青下尸白此三尸與人俱生
常欲令人死至晦朔日上天白人罪過晦至
其日當拘䰟制𩲸及守庚申夕於是三尸不
能得動矣是其夕人夢與他人爭鬬者是𩲸
與尸鬬也夫䰟常欲寜身故不欲伏尸𩲸常
欲寜神故欲恍愡三尸常欲人死故欲攻奪
此之謂也凡道士醫師但知按方治身而不
知伏尸在人腹中固人藥力令藥不效皆三
蟲所爲上尸好寳貨千億中尸好五味下尸
好五色若不下之但自欺耳去之即不復飢
心靜無念可得遂生眞人貴其方道士尊其
藥賢者樂其用愚俗笑其事所以言人死爲
尸骸者坐是三蟲之位號也但作服章陸散
者乃自除去三尸不必須釀而服之也槐子
亦善能服氣者不用此術又眞氣是青牙五
方之精道士服之二十一日三蟲走出矣
　　　樂子長鍊胡麻膏方
以二斗膏一斗水合二升薫陸香二升沈香
屑二兩合煑令水盡唯餘膏在劑其屑日以
酒服五合百日玉女侍之神效五百日神仙
至迎人去道家祕此方初不輕傳
　　　樂子長服胡麻法
熬胡麻一斗令香擣爲屑令如粉囊盛納五
斗酒中封泥二十日以酒服胡麻膏也屑亦
可服
　　　靈寳太玄隂生之符(夏禹丈命受之/於鍾山眞人)




▲解下仙之道其夀亦與天地相畢可以地
仙遊名山服尸解藥日數足即作此符丹書
白素以置復前以戊巳日西首卧思念自作
死人良乆解衣留所卧處徑去入山若之遠
方易姓名勿還故鄉其初去時人見其卧處
有死人尸乆乃忽然不知尸所在也
　　　尸解藥
以三月中殺牛煎取脂一斤半水銀一斤半
錫一斤半於山中宻地齋一月乃於銅器中
煎錫錫消納水銀及脂都合同丸之服如大
豆三丸日三服服之九日凡八十一丸忽然
尸解虵蛻而去去時如上符節度若不得即
去更服趨令得去矣
眞人曰文用朱兒帛用鮮支盛用鮮支囊古
人名丹砂爲朱兒絹帛爲鮮支也
　　　去伏尸三蟲方
用三月三日取桃葉擣取汁七升以苦酒合
煎令得五六合先食頓服之宿無食
　　　神仙修養方
用成日煎牛脂若羊脂一斗胡麻一斗乾薑
百累生姜半斤生地黃一斤皆擣絞之大銅
鐺中微火上煎使藥味盡脂色變黃成絞去
滓取如雞子者一枚投酒中服之日三令人
百病皆愈髮黒齒生
　　　神仙釀酒方
生地黃十斤生薑三斤刮去皮天門冬五斤
剥去皮皆細切合擣令如𧆌以美酒一斛漬
之分著兩甖中宻塞其口以甖著大釜中熟
煑使發甖塞熱氣勃勃射出則可也冬夏常
溫服一升仍以卧當覺藥氣炯炯流市身中
此酒補虚勞益精氣令人徤飲食耐風寒美
顔色肌膚光澤延年
　　　　术酒方
术成末五斗絹囊盛之績一斛美酒中十日
出术曝乾之仍以术酒服三方寸七日三治
百病神或以秫米飯投酒中合釀酒成亦良
食其滓
　　　神酒方
治百病益精𥙷氣令人美肌色桂三斤一云
三尺精治取其肌天門冬成末五升納絹囊
中置五斗米釀酒中成服之多少隨意
　　　胡麻酒方
用胡麻五斗熬之令香擣使熟以攪一斛秫
米飯中釀之如常釀法酒成飲之多少隨意
令人肥白肌膚潤澤
　　　地黃神酒方
用秫稻米五斗作粥絞去滓令得二斗納好
來麴三斤令浮起酒香取生地黃十斤小曝
乾之熟擣之細炊一斗米飯合納汁中攪令
相得封泥經日視地黃熟但有筋脉再絞其
滓又炊二斗米飯納中酒熟飲一升日三治
百病五勞七傷續骨連筋塡骨髓乆服延年
　　　松脂酒方
用秫米三斗小麥麴二斤合釀之畢取白松
脂一斤天門冬成末茯苓成末各五升納酒
釀中封泥三十日成熟頓服三升令人延年
松脂當先鍊去其苦味
　　　又一方
秫米三斗小麥麴三斤松脂一斤白蜜五升
合釀封泥三十日酒成朝暮服三升
　　　章陸酒方
用秫米三斗小麥麴十斤天門冬成末一斗
治章陸令白十斤乾末之合釀六十日酒成
絞去滓飲酒多少隨意乆服斷榖令人腹中
肥乆乆則益氣去三蟲殺伏尸治男女五勞
七傷婦人産乳餘病帶下去赤白使人耳目
聰明益神智除面䵟瘢痕皆滅一方用章陸
一斤
　　　枸杞酒方
枸杞根好治令潔淨百斤細剉之大釜中益
水煑之絞去滓器中澄之去下滓濁令得五
斗生地黃三十斤淨洗之擣絞取汁合枸杞
汁中方用麴三斤擣令細炊赤黍米五斗饙
以藥汁飯熟合麴投藥汁中釀之酒熟飲之
隨意多少無常限也唯不欲令人醉治百病
益氣力延年命此草一名蒙柴一名杶櫖或
名仙人杖或名西王母杖或名天精或名却
暑或名地骨或名枸杞吾有八名象八氣仙
人曰子欲長活食我八氣子食八氣令子長
視
　　　五茄酒方
取五茄剉之令長一寸一斗剉取一斗美酒
漬之十日成溫服之勿令多也令人耳目聰
明齒落更生髮白更黒身體輕彊顔色恱澤
治隂萎婦人生産餘疾百病令人多子取五
茄當取雄者不用䧳者也雄者五葉味甘䧳
者三葉味苦
　　　天門冬酒方
以秋取其根滲洗絞取汁多少在意以漬米
麴如丸釀法也服之多少無常唯不欲大醉
無所禁若别取根乾末以此酒服之多多益
善此藥治百病安神養氣令人長生不死夏
姬常所服方若絞汁不盡自可以水漱之更
擣絞取汁也經乆則酢當以甖盛酒釜中煑
之則辟酢也一方云酒服方寸七日三四多
多益善
　　　天門冬煎方
治虚勞百病心下懸飲不能食止渴令人肥
永不老方用天門冬二百斤生地黃一百斤
皆淨洗擣絞取汁澄取上清門冬汁一斛地
黃汁五斗合於銅器中微火上煎之令得五
六斗畢納白蜜四斗湯上煎之攪不離手晝
夜數日令可丸服如雞子一枚日三亦可以
酒和服之十日則知效矣地黃門冬不可頓
得稍取恐先者敗以土藏之
　　　服食神方
天門冬三斛剥去皮好滲之擣絞取汁令得
一斛微火上煎之令得五十許汁納白蜜一
斗胡麻熬之令香色黃成末二斗投中攪之
勿息伺視令剛止以大豆屑餅之令方圓三
寸厚半寸日服一枚百日以後肌膚潤澤白
髮更黒齒落更生延年無窮服門冬此法最
妙
　　　眞人釀天門冬酒方
以秋取其根熟擣絞取汁多少自在漬米麴
爲酒如常釀法也又採根曝之擣下簁以此
酒服方寸七日三四無令大醉無所禁服藥
三年百病皆愈癩蟲皆穿皮從關節出去三
年頭髮秃眉更生十年司命上生籍二十年
冬不寒夏不熱三十年百𡻕翁如十五童子
四十年之後與神通當有神女持藥來如得
服之此神藥也三日後蠶蛻身仙矣雖巳得
服神丹得此酒益佳也
　　　徤體仙酒方
术地黃各二十斤五茄二十斤削去上皮皆
細剉水一石五斗煑令得石二斗去滓以浸
麴釀一石黍米如作酒法酒熟可飲酒一杯
日三服之一月肥徤二月身有光澤走及奔
馬無所疾苦欲少作者二斗米以上爲法五
茄地黃各四斤五茄但取莖耳
　　　治百病神酒方
用大麻子麥麴各五斤先細治麻子麴下簁
含漬一石水中三宿絞去滓炊五斗黍米投
之適寒溫再宿藥成服之多少自在意無令
中寒水藥不成米欲得白鮮好先服比藥酒
百日後乃行諸道也
　　　靈寳服食地黃枸杞酒方
取枸杞根莖百餘斤洗去上垢細剉大釜益
水煑之煎令得五斗許汁去滓以絹濾令清
取地黃根二十斤洗去土擣絞取汁又重以
枸杞汁一斗許澆地黃滓絞取汁令盡兩都
合地黃枸杞汁取好麴三斤細擣以汁清麴
赤黍米三斗淘沃炊之下饙以地黃枸杞汁
澆之擠去麴滓黍熟釀之酒熟隨人能否飲
之取不醉無常數也治風濕宿寒上氣虚羸
百病欲令目明者取地膚屑以方寸七用酒
服之禁房室豬肉生魚堇菜乆乆服延年長
生
　　　天門冬酒方
天門冬三十斤洗淨絹囊盛之久以門冬汁
一斗澆釀飯釀一石米法也納麴至酵如常
法納囊於器底乃納飯封泥之三十日酒熟
絞去天門冬滓飲之勿大醉盡一斛令人百
病愈身體王澤以此酒服門冬九又可服菊
華栢子大良又云一月乃開去滓
　　　枸杞酒方
治風五勞七傷益骨力枸杞百斤細剉如合
莖洗去土煑之視中莖剥皮即燥者是熟也
去滓出其汁復煑之生者如前法一斛米用
百斤枸杞煎汁令多少足釀一斛米
　　　釀法
精黍米若秫米熟簸之以濕布拭令淨漬著
枸杞汁中𥼶炊之下饙以枸杞清麴麴如常
釀法欲作清酒者著酵又一方豬椒三十斤
合釀勝獨也又一方地黃三十斤合之益髓
煑如枸杞法合用淹一石米
　　　作神酒方
取稻米三斗麴三斤大附子十枚釀不下水
醇酒三斗宿曝令乾治末之欲得一斗酒取
方寸七著一斗水中須㬰成美酒服之多少
在人能否耳令酒與諸藥曝之俱燥便合末
成屑并治寒疾
　　　神酒方
天門冬三斤米一斗炊令熟少其水没沮天
門冬囊盛釀之巳熟都合濟飲勿取醉勿食
菜蒜盡一斛酒百病消愈
　　　神仙乾酒法
用黍米三斗粳米三斗糵二斗浸醇酒五斗
中五日出熟蒸之無令漏隂乾之百日勿令
泄氣大如博棊納二斗水中立爲酒冬用溫
湯
　　　神仙服食青梁米方
取青梁米一斗淘沃之漬以醇酒三日蒸之
無令漏也百蒸百露無令見日善宻藏之韋
囊中即欲入山遠行一飡之足支十日不食
十日復一飡足可四十九日不食四十九日
復一飡可四百九十𡻕爲一節一方冝玄梁
米一方云三斗
　　　又方
取青梁米一斗赤石脂三斤并合以水漬之
財足置溫處二三日令上生衣擣而丸之大
如李子日食三丸令人不飢渴即飲水可以
遠行千里以上不飢渴矣
　　　又一方
取稻米淘沃之百蒸乾擣日一飡以水三十
日後飲一杯可終身不飢日行三百里
　　　乾酒法
精米五斗麴五斤以水四斗漬𥼶爛二宿合
大附子二枚善桂二兩下簁納酒中擠取糟
曝令乾復納酒中汁盡止丸以白蜜如雞子
投一丸於一斗水中可成美酒也
　　　服食粳米散方
粳米一斗酒三斗凡二物漬之盡酒止出稍
食之渴飲水可三十日後盡更作如前法
　　　服食稻米方
取稻米熟淘沃百蒸之乾擣日一飡以水三
十日後日飲水一杯可終身不食日行三百
里得食便食
　　　休粮方
以粳米黍米小麥大豆麻子各五合豆熬而
末之共和白宻一斤煎一百沸投冷水中丸
如李子一頓吞盡此一劑可終身不飢諸物
皆各治之唯熬豆耳
　　　樂子長含棗核方
長生之道常含一棗核如兒乳汁乆乆及液
滿口三分嚥二餘一口與氣俱入名曰還精
周而復始如循環絶榖之時五日小極頭眩
須㬰復上十四日復頭眩須㬰復止二十一
日之後氣定欲食便食不欲食自息絶榖之
時禁交接可食少棗脯飲酒無過一升男女
同法




太上靈寳五符序卷中


太上靈寳五符序卷下衣三
夫天書煥妙幽暢微著至音希聲陳而不煩
是以西吾之刄雖十寸而割玉流星之金雖
纎介而徹視徒才大者用徧有物細者用備
豈非靈寳五符其由是乎聖人演天地之文
而敷言數萬葩龍鳳之形暢動物者百篇發
山林八㑹之跡爲日用之務成淵分之名草
木和仙通神悟性命之無期以𦤺營漑必有
倫乎唯至道而貴其契眞人而仰其文矣昔
庖羲刋八象於玄石畫甚亦少矣至夏爲連
山殷爲歸藏逮周易之興猶未該其根所以
然者卦有屯蒙困否不通之象明道妙者難
著理妙者叵㝷寔由經代紛紜動數十萬言
况乎九天之靈書三天之寳圖上導太和元
精之氣下備羣生始然之㑹爾乃至寂之音
希解於世故帝嚳祭天帝君於北阿之壇藏
於鍾山之峯欲令衆庶有絶塵之歌耳夏禹
晚撰其波未戢其上眞猶封于石碽以待大
劫仙賢幽乎洞室須期乃宣靈符之妙寔由
高聖之所宗上哲之所佩眞人之所貴靈仙
之讃味玄澹而朗其采色天神而校其對也
其服御日月星辰八氣五元身體草木之方
當是五符下流通泗之沫耳其天辤虚籥非
凡賢所聞雖同載五符之中故廢其龍跡不
顯大音矣徒見而不知亦何所言哉聾者希
聞黃鐘之響盲者企覩白黒之津奚有異於
此耶聖人雖不爲其解高妙之意然故自陳
於本符之上無損減也鍾山眞人告夏禹有
言陵昔聞之於東海小童說云但抱靈寳符
入水赴淵則北帝開路蛟龍衞從水精震饰
長生乆視求享天祚執符入火則陽光殄翳
南帝激電助我驅穢熱毒不加丹精凌邁佩
符登山山精迸走中黃太帝與我爲輔虎狼
百禽莫敢當者棲巖入穴則土氣不障袄邪
伏死魍魎逃鄉以符向金則五兵不傷西帝
眞氣與我同牀全生萬年飲于玉漿背金對
木則長守介福青帝靈氣來見沐浴色反童
孩乆視永樂登嶽採芝不化我目八石正形
使時掇獲迴天倒地在心願欲也太上眞人
之辤東海小童使陵佩符而護之矣靈寳上
序及撰出服御之文皆科斗古書字不可解
子長並受集而顯出之㝷其波流皆出乎五
符之上也子長受霍林仙人口訣似韓衆也
是以子長說曰朝日巳西夕違世來作鄰同
心合道好走人乃飛仙太白縱二心下外以
爲根登天飛虚空此是吾師君教我服三光
(三光者日月星也又巨勝一名三光樂/子長受仙人法以巨勝爲主故曰三光)授我
靈祕文(靈寳五符者/也符者經也)清齋降五帝萬年可常
全(子長口訣清齋三日而𦤺五方天帝誠之/盡矣則眞人必降所嚮在於𦤺敬享年在)
(乎念/道也)丹青畫誓信五八乃一宣(陵昔受之於/東海小童使)
(製▲和之▲五尺當▲信而受之劵割碧林/之帛五尺當不▲▲之約南和謂▲也碧林)
(▲青也古人貴髮膚故引珠玉以▲之尊四/肢迴絲帛以任之崇道徳保身神此仙官之)
(▲矣天文科法四十年一傳之五八者是其/數也不得其年限而授之玄都天令巳陳之)
(於復生愼/之愼之)鴻鷺千𡻕羽用兹𦤺天眞(鴻鷺者/駕也其)
(鳥壽千年古人皆享之以致天神也一名駕/▲一名天蓋一名白鴻若無此鳥者鶴亦可)
衣三三
(用鶴亦名鴻俱壽千𡻕也駕不殺生而惡蟲/伏之是其以性震邪也老而聲清是其神氣)
(潔也欲𦤺天人當以精/鳥方顔相求迴降必矣)此是子長之要言也
而其辤小隱離合師名陵徐而思之其師名
韓衆矣其醮祝之儀陳之于左諸志道求生
者宜薄衣食而𦤺孝于天靈苟誠之所竭孰
云不得道乎備爲師帥親驗其神故復言情
將愼之焉一座無常面隨安處之宜清齋三
日祭於靜室若庭壇之間行事於夜半屏人
於非所請天官於脣齒言受傳於丹心爾乃
先燔五㑹之香看流芳所歸氣正上者中央
黃帝先降氣東流者青帝先降氣南流者赤
帝先降氣西流者白帝先降氣北流者黒帝
先降氣雜散合集紛紜錯亂者神女先到使
五火比肩布列座前調火齊香詳視薫煙如
是靈光之焰表乎燈燭𡨋心之想彰於通夢
矣若此眞靈不能使至向獲仙復朽骸於泉
壤者陵與子長豈當以抱惡於雲漢中乎但
方寸不盡求生不測而望長延之對以此希
天眞之報亦復費其功夫故爲徒勞也
肥鳥一頭酒隨多少要令三斗以上令得清
醇美者盛杯十一枚杯令潔好
柈三枚其二枚各盛五杯其一柈盛一杯一
柈令在五杯者下流具五香火相連於柈前
餘酒别樽盛著座前隨杯處肉餘肉别拌盛
著座前陳靈寳五符於座後倒卷令髣髴其
天書抱朴子曰登名山師受經後欲佩身供
養受者設此醮也
南和丹繒裂五尺絳於座後席上符安其上
割碧林之帛五尺青於座後席上也覆絳令
符處丹青中間以爲效信果物爲隨豐儉之
宜唯忌以五葷之菜豬脂之肴盛席一領香
令有五種雜和之若於庭壇施祭當四面安
障勿令當風當風靈氣亂設微火火以獵宻
蓋火氣上勿令廣照廣照靈氣散矣
盛服東帶跽請
若山林中無大衣者可闕之下氣徐聲奉請
某年某月日州縣鄉里男女生某甲年若干
𡻕受道士某郡某甲太上靈寳五符文依大
道科法奉請五帝君請巳清齋三日宰鴻鷺
之鳥潔整身神虚心伺迎上皇天尊某身三
䰟七𩲸三宫眞人上到九天之宫五外之鄉
青牙之天朱丹之天太帝之山中黃之天明
石之天玄滋之天八方之天五帝眞人之庭
具陳吿齋暫降于某郡縣鄉里中臨氣五符
之眞歆微禮薄饌言畢再拜向座而伏良乆
乃起又跽方更請上神
奉諸降東方靈威仰蒼帝君青牙九氣天君
太上眞王青腰玉女東鄉諸靈官
奉請降南方赤飄弩赤帝君朱丹三氣天君
元氣丈人朱宫太丹玉女南鄉諸靈官
奉請降中央含樞紐黃帝君太帝眞人子丹
黃庭戊巳天蒼玉女中央諸靈官
奉請降西方曜𩲸寳白帝君明石七氣天君
元氣大夫太上白素玉女西鄉諸靈官
奉請降北方隱侯局一黒帝君玄滋五氣天君
太上靈君夜光玉女北鄉諸靈官
奉請降文命夏禹帝君五嶽靈山眞人江河
四漬靈官地仙玉女角里先生諸仙官
請一帝到輙一再拜凡六再拜也送帝亦如
初請時但除奉請二字攺云上勞某帝便再
拜迎送去來都十二再拜醮杞道畢矣請畢
上酒更燒香徐自陳曰某以胎生肉人枯骨
子孫生長濁世穢氣燒聚積罪河海抱咎深
重自有識以來尊仰大道心希眞氣以自歡
樂而精神微薄未能上暢常守心念善敢有
違越特恐絲髮之進懼隕墜九泉天願幸㑹
奉見靈寳文眞書浩大祕藏玄臺是以不敢
輕執竊佩以虧眞科即日修齋吿祭於五帝
諸君丈人以定神契丹青之信當噏誓之劵
爲效爲信約不漏泄天親地愛傳出五八無
中宣授明於科法某志遁山林不願榮華佩
符登山當令某所向無前金破石開採藥不
得隱匿縱天横地從心所欲山精頓伏虎狼
逃竄令使役鬼神長生久視靈氣衞護袄邪
亡命疫螫不彰魍魎遠迸如是受上天之佑
靈氣之助神長守身令三尸消去太帝流恩
衆庶不勝洪濟之施又上酒若自冝有所啓
隨意陳之此文是其㫖略耳然香送神
勞盛山上刻石作文仙人樂子長作呉王夫
差寫取
玄流鼔絳波琨碧映琅山朝日控晨輝
薈𧰟何蜿蜓游雲落太陽飊景陵三天
靈寳曜九虚幽朗鍾山間夏禹登八䆫
散氣響金蘭因枝振玉條縁波討洪源
扶質立靈𠏉垂葉以結繁眇邈龍鳳跡
煥爛九天翰仰挹三晨精保身永長安
俯漱五華液還復反童顔騰神温涼宫
豈知熱與寒千秋似清旦萬𡻕猶日半
鼔翼空洞上要我靈寳官紛紛五帝駕
俱㑹景漢端相問飢與渴玄泉饒流丹
求仙方寸内八遐無易難顧聞朱門臰
當塗中有歎勒銘勞巖隂穴岫可稽磐
東方青帝符靈寳九氣天文化生赤帝氣




入山呪曰
臨兵鬬者皆陳列前行九字耳常祕呪無所
不辟
春月不入東嶽及山隨月並類然愼之
　　　九天靈書三天眞寳(夏禹撰爲靈寳/文一通藏石碽)
　　　(中一通幽/洞室中)
夏禹受鍾山眞人入山水之日當以保日及
義日專日大吉易得道以制日伐日入山必
死又欲得六癸之日六癸之時一名天心一
名天同必得度世保者支干上生下之日甲
午乙巳是也義日支干下生上之日壬申癸
酉日是也制日支干上尅下之日戊子已亥
是也伐日支干下尅上之日甲申乙酉日是
也制日可施符召鬼耳取六癸日六癸時皆
當令和順也以類求之口訣矣靈寳入山以
甲子開除日以所授委繒參之五色綵各五
寸懸於名山大石上所求必得度世也入山
當以三月七日吉
　　　東方靈寳符命(夏禹敷南文/出南帝書)









　　　南方靈寳符命(夏禹敷南文出/戊巳黃帝書)










　　　中央戊已靈寳符命(夏禹敷中文/出白帝書)









　　　西方靈寳符命(夏禹敷西文/出北帝書)










　　　北方靈寳符命(夏禹敷北文/出青帝書)









　　　九天王長安飛符
道人佩之以履陽九百六千毒不加身昔夏
禹藏之於石碽以傳理水傳伯長桑甲子李
廓光馬平石山
大劫至佩其前





小劫㑹佩其後





　　　三天太上伏蛟龍虎豹山精文名之
　　　曰八威䇿
道士入山帶此書於肘後百禽精獸徒從人
行在左右執此書於手中則百禽山精毒獸
却走千里





　　　九天太玄陽生符
老君受之於
太上丈人丹書白素方五寸清齋百日入室
而吞之使人無死延年長存濁氣於口即符
出而死矣一名眞劵一名八龍書


　　　　原缺



　　　三天太玄陽生符
男子吞之法與上同道士欲尸解者神筆書
草木刀金即代爲人形而死去矣




　　　三天太玄隂生符
女人吞之法與上同道士欲尸解者神筆書
草木刀金即代爲人形而死去矣




　　　皇人太上眞一經諸天名(帝軒/轅書)































取青牙法雞鳴呪畢舌料上齒表𦧇脣漱口
嚥之三朱丹呪畢舌料下齒表𦧇脣漱口嚥
之三中央戊巳祝畢以舌反上剌玄膺𦧇脣
嚥之三明石呪畢以舌料齒上𦧇脣漱口嚥
之三一嚥輙叩齒二七玄滋呪畢以舌料舌
下鼻内氣嚥之三謂飲食自然胎息之道一
嚥皆使玉水滿口











太上太一眞一之經曰三一相須其居不同
或在北極太淵之中前有明堂下有絳宫上
有華蓋玉樓萬重左杓右魁激波揚風玄芝
被宇徃徃成叢深谷直下朱竹蓊茸白玉嵯
峨甘泉無窮日月垂光金鑪降崇或在離宫
或在命門歷火過水經方入圓城闕交錯幃
帳成雲龍虎列衞神人爲羣玉淵萬刄常飲
其泉叩玉却食還反童顏百邪逺迸役使羣
神長生久視延年億千目方徹梘腸化爲筋
子能得之乃爲天仙苟非其人道不虚傳子
宻行之愼勿多言
昔在黃帝軒轅曽省天皇眞一之經而不解
三一眞氣之要是以周流四方求其釋解爾
乃命駕出而逺遊昌宇驂乗方明爲御力牧
從焉東到青立過風山見紫府先生受三皇
内文天文大字以劾召萬神役使羣靈南到
五芝玄澗登圓隴䕃建木觀百靈採箬乾之
華西見中黃子受九茄之方過崆峒上從廣
成子受自然之經北到鴻隄上具茨見大隗
君黃蓋童子受神仙芝圖十二卷還陟王屋
之山受金液九轉神丹經於玄女乃復遊雲
臺青城山見寗先生先生曰吾得道始仙耳
非是三皇天眞之官實不觧此眞一之文近
皇人爲扶桑君所使領峨嵋山仙官今猶未
去矣子可問之帝又乃到峨嵋山清齋三月
得與皇人相見皇人者不知何世人也身長
九尺玄毛被體皆長尺餘髮則長數寸其居
乃在山北絶巖之下中以蒼玉爲屋黄金爲
牀張華羅之幃然千和之香侍者皆是衆仙
玉女坐賔三人皆稱太清仙王方見皇人設
肴盈升之棗飯以丹華之英雜麟脯鳯腊於
其間漱朱宫玉井之靈漿黄帝匍匐旣到再
拜稽首而立皇人問子欲奚求黃帝跽曰願
得長生皇人曰子旣君四海復欲不死不亦
貪乎帝跽曰萬兆無主則相凌暴今爲制法
足以傳後私心好道逺涉四海幸遇道君願
垂哀吿竊見眞人食精之經徒省其文而弗
綜其意看其辭而不釋其事乞得請教皇人
大驚拊髀長歎良乆乃答曰汝安得聞見此
乎此書乃生録之首篇上天之靈符太上之
寳文矣白日升天飛歩虚空身生水火變化
無常其天仙之眞唯有龍胎金液九轉之丹
守形絶粒辟除萬邪使役鬼神長生乆視爾
乃血脉流宣腸化爲筋百灾不能傷延期至
億千則唯有眞一食五芽天文此二事但使
南斗君領録參於大帝鍵籥自非仙人四十
年一出之約皆不得背科而妄泄也又西王
毋安此書著五城之内其外衛備有仙樓十
二藏以紫玉之匱刻以黄金之札卦以丹光
芝草印以太上中章其無仙籍者不得聞知
也子未可聽天音於地上矣便可去邪黄帝
稽首答曰昔以受神丹於玄女未及合作唯
未受五芽食眞解眞經之意耳幸今遭㑹得
見道君旣不授以生道是臣相命不得度世
耳如未哀者復用暫生何爲乎惟乞愍濟元
元之心因叩頭流涕腦破腸絶於地良乆皇
人下牀接之乃惺告之曰子所謂眞得道者
也又太清仙王三人見帝勤心之至愍助之
因告皇人曰此人先世祖曾遭飢困不自飽
口割所食之饌以粮窮餓百鳥力作以救禽
獸嗇役以贍蠢動如此四十年仁德感天功
蓋萬物太上書其美九天戢其世故今芳氣
之流光于帝位德乃數代仁歸賔服此人先
立善乃爾何爲隱眞芽之經乎又亦是其勤
求願㑹得見吾耳卿可教而成之也皇人慨
然曰子宿世之善乃爾吾何惜乎可復坐將
告汝要道矣帝就坐皇人先爲設廚醴之饌
徐告曰汝向所道眞經言所不解者蓋上天
之氣歸此一身耳一身分明便可長生也夫
人是有生最靈者也但人不能自知不能守
神以御衆惡耳知之者則不求佑於天神止
於其身則足矣故云一人之身一國之象胷
腹之位猶宫室也四肢之列猶郊境也骨節
之分猶百官神猶君也血猶臣也氣猶民也
故知治身則知治國矣夫愛其民所以安其
國吝其氣所以全其身民散則國亡氣竭則
身死亡者不可存死者不可生是以至人消
未起之患治未病之疾醫之於無事之前不
追之旣逝之後民難養而易濁故審威德所
以保其理割嗜欲所以固血氣然後眞一存
焉三一守焉身壯之焉年夀遐焉泥丸絳宫
丹田是三一之眞焉令子守之則萬毒千邪
不敢傷矣漱華池食五芽而不休者便成仙
人矣吾先師正受此方於九天眞王今書以
相授也存之於口名曰朱鳥丹取之於身名
曰眞一此其天寳書文也向旦宻呪曰
東方青芽服食青芽飲以朝華巳呪舌料上
齒之表𦧇脣漱口满而嚥之三次呪曰
南方朱丹服食朱丹飲以丹池巳呪舌料下
齒表𦧇脣漱口嚥之三次呪曰
中央戊已昂昻泰山服食精氣飲以醴泉已
呪舌剌舌上玄膺取玉泉𦧇脣嚥之三次呪
曰
西方明石服食明石飲以靈液巳呪以舌料
齒上𦧇脣嚥之三輙一叩齒七下都畢又叩
五下合三十六下也次呪曰
北方玄滋服食玄滋飲以玉飴巳呪以舌料
舌下𦧇脣嚥之三畢因以鼻内氣極而徐放
之令過五以上眞道畢矣三仙王又告帝曰
吾昔食此法得仙先師令益口中央醴泉下
呪曰
白石巖巖以次行源泉涌洞以至漿飲之長
生夀命益長凡二十二言汝可爲之子能經
目爲之食眞一不休吞華池不息内氣長閉
不倦者即得道而絶粒矣不復移月而成也
夫玄古之人所以夀考者造有之間不食榖
也大有音曰五穀是刳命之鑿腐臰五藏𦤺
命促縮此粮入口無希乆夀汝欲不死腸中
無滓汝欲長生當令藏氣潔清挹身華漿與
天相迎玉水在口天人同夀也黄帝受教畢
乃贈皇人以所有流俗棗脯清廚之酒誓以
不傳畫一而辭夏禹曰子知眞一之丹萬事
延知一者無一之不知也不知一者無一能
知一者至貴無偶之號道起於一數靡不由
一天得一以清神得一以靈地得一以寧人
得一以生金沈羽浮山峙川流視之不見聽
之不聞存之則在忽之則亡順之則吉逆之
則凶寳之遐祚罔極泄之命凋氣亡惚𠔃恍
𠔃其中有象恍𠔃惚𠔃其中有物此一之謂
也必欲長生三一當明思一至飢一與之糧
思一至渴一與之漿古人貴此眞一之道祕
口藏文一能成隂生陽推行寒暑春得以茂
夏得以長秋得以收冬得以藏其大不可以
六合隱其小不可以毫芒比也百姓日用而
不知也夫不施不冩一安其所不遲不疾一
安其室能暇能豫一乃不去存一至勤一能
通神少飲約食一乃留息臨危不疑一爲除
灾天禍在前思一得生知一不難難在於終
知眞不爲與不知同求之不巳登彼九皇陸
辟猛獸及與毒蟲水却魍魎及與蛟龍無物
不却無邪不中守眞則在泄精則亡食氣萬
𡻕常有少容又告曰人能存一一亦存人所
以白刄無所揣其銳百害無所容其凶人敗
己成在危猶安靈寳之眞豈虚誑於道士哉
上聖玄音豈有不信於蒼生乎蓋求之者麤
耳將來深根其牆戸矣





太上靈寳五符序卷下(終)
