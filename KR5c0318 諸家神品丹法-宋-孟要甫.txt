#+TITLE: 諸家神品丹法-宋-孟要甫
#+DATE: 2018-05-12 10:21:59
#+SOURCE: github.com/kanripo/KR5c0318 master de85793b                
諸家神品丹法卷之一馨一
　　　抱朴子內篇
抱朴子曰神仙黄白之方二十五卷千有餘
首黄者金也白者銀也古人秘重其道不欲
指斥故隱之或題篇云庚辛庚辛者亦金也
然率多深微難知能解少許爾世人多疑此
事爲虚誕與不信神仙者正同也余昔從鄭
君與左君於廬山中試作皆成然其齋戒禁
忌之勤苦與合九丹仙藥无異也俗人多譏
余好異端欲强通天下地之不可通者余亦
何爲然哉若欲以此事騁辭章於來世乎余
所著外篇及雜文二百餘卷足以寄意於後
代不復須此且内篇皆直語耳无藻飾也世
人皆以余爲迂闊不急未若論世俗切近之
理可以合衆心也然余所以不能已於斯事
者誠見其效驗也又所以承受師訓非妄言
者而余貧若无財力又遭多難之運兼以道
路隔塞藥物難得竟不遑合作之余今告人
言我曉作金銀而躬自飢寒委頓何異自不
能行而賣治躄之藥孰能信之然理有不如
意者亦不可一槩斷所以勤綴之於翰墨欲
令將好奇賞眞之士見余書而知其論道之
意耳夫人變化之術何所不爲蓋人身本見
而隱之法鬼神本隱而見之方能爲之者往
往多矣水火在天而取以陽燧方諸鉛性白
也赤之以爲丹丹性赤也而白之以爲鉛雲
雨霜雪皆天地之氣也而以藥作之爲眞無
異至於飛走之屬蝡動之類禀形造化既有
定矣及其倏忽而易舊體化爲異者千端萬
品不可勝論人之爲物最靈而男女易形爲
鵠爲石爲虎爲猨爲蛇爲黿又爲鴛鴦至於
高山爲深淵空谷爲丘陵此亦大物之變化
變化者乃天地之自然何獨異物之不可以
爲金銀乎譬之陽燧所得之火方諸所得之
水與常水火豈有别哉蛇之成龍茅糝爲膏
亦與自生者无異也原其根源所由皆自然
之感致其非窮理盡性者不能知其指歸非
原始反終者不能見其情狀其有狹觀近識
不能求遠以周孔不說墳藉不載一切謂爲
虚誕不亦陋哉又世云劉向作金不成便云
天下果无此道是見田家或遭水旱不收便
云五穀不可播植得也成都内史吴太文博
達多知亦說嘗事道士李根煎鉛錫以少藥
一大豆許投入以鐵杖攪之冷即成銀太文
得其秘方欲自作而連在官竟不作恒歎息
焉又桓君山言蘇黄門郞程偉好黄白術取
妻得知其方女偉當從駕出而無時衣甚憂
妻曰請致兩端縑縑无故而至前偉按枕中
鴻寳作金不成妻乃往視之偉方扇炭炭中
有水銀妻曰我試相示一事乃囊中取少少
藥投之食頃撥之已成銀偉大驚曰道在汝
何不早告我也妻曰得之須有命偉於是日
夜誘說之賣田宅以供衣食猶不肯告偉乃
笞撻伏之妻曰道必當傳人雖道路相遇投
之如是非其人口是心非者雖寸斷肢解而
道不出口也偉逼之不止妻乃發狂祼而走
以泥自塗而至於死近者廬江太守華令思
高才達洽聞之士也而事之不經者多所不
信後有道士爲說黄白事乃試令作之以鐵
器銷鉛以散藥投中即成銀又銷此銀以他
藥投之乃成金又從此道士學徹視之術行
之未百日夜卧即天文不覺復有屋舍籬障
及四鄰了然又妻名瑶華者已死乃現形與
之言平生又祭廟神答其拜令思歎曰世間
乃无所不有五經雖不載不可意也然不聞
方伎者卒聞此不亦驚怪耶又作黄白亦如
作神丹皆須齋潔百日已上其中或有須口
訣者皆宜師授又宜入深山之中清潔之地
不可令愚俗知之昔劉向止宫中作之使宫
人供給非齋潔者又不能絶人事使不往來
也如此安可得成乎俗間染繒練帛尚不使
雜人見之即壞况黄白之變化哉凡事无巨
細皆宜得要妄作酒漿美臛猶不能成况大
事乎昔鄭君有言至於眞人作金自餌服之
致神仙不治富也故經曰金可作也世不可
度也銀亦可餌服但不及金也予又難之曰
然則何不餌世間金銀而化作之化作之則
非眞非眞則詐僞也鄭君答曰世間金銀可
餌然道士率多貧故諺曰自无肥仙人富道
士也師徒十人五人安得金銀以供之乎又
不能達採故宜作也又點化之金乃諸藥之
精勝於自然者也神仙經云丹精生金此是
以丹作金之說也故山中上有丹砂其下有
多金且夫作金成則爲眞物雖百鍊不减此
得天地自然之道故能成何爲詐乎詐者如
曾青塗鐵鐵赤色如銅以雞子白化銀銀黄
色如金而皆外變内不變者也夫芝菌者自
然所生而仙經有以五石五木種芝芝生取
而服之亦與自然芝无異俱令人長生此似
作金之類也雉化爲蜃雀化爲蛤與自然者
正同故經云流珠九轉父不語子化爲黄白
自然相使又曰朱砂爲金服之昇仙者上士
也茹芝導引咽氣長生者中士也餐食草木
千歲以還下士也玉諜記云天下悠悠皆可
生也患於猶豫故不成耳銅柱經曰丹砂可
爲金也河車作銀立可成成則爲眞子得其
道可以仙身黄山子曰天地有金我能作之
二黄一赤立成不疑龜甲經曰我命在我不
在於天還丹成金億萬年也古人豈欺我哉
但患知此道者多貧而藥生遠方非亂世所
能得若戎鹽鹵鹹皆清平時了不直價今時
不限價直而買之无地羗里石膽千萬求一
斤而得徒知其方而與不知者正同可爲長
歎也有其法者則或飢寒無以合之而富貴
者則復不知法也就令知之亦萬无一信也
假令頗信之亦已自多金銀豈肯費見財以
市其藥物恐繫景逐飛之悔故莫肯爲也且
夫不得明師口訣誠不可輕作也夫醫家之
方藥淺露之甚而其師用之得效便復秘之
故方用後宫游女僻側之膠封君泥丸木鬼
子金商芝飛軍粮伏龍肝白馬汗浮雲澤龍
丹衣夜光骨百花醴冬鄒齊之屬皆近物耳
而不得口訣猶不可知况黄白之術乎非獨
以價而秘之此道一成則可以長生故古人
重之凡方書所名藥物又或與常藥同而實
非者如河上姹女非婦人也陵陽子明非男
子也禹餘粮非米也堯漿非水也而俗人見
方用龍膽虎掌雞頭鴨脚馬肺犬血鼠尾牛
膝皆謂血炁之物也見用缺杯覆盆釜䥶大
戟鬼箭天鈎則謂鐵瓦之器也見用胡王使
者倚枯新婦野丈夫守田翁戴文洛徐長卿
則謂之人名也近用之或有不知玄之方孰
能悉解之劉向作金不成无可怪也如得其
要則復不煩聖賢大才而後作也凡人皆可
爲也劉向豈頑人哉爲直坐不得口訣耳今
將載其約而效要者以貽將來同志焉當先
取武都雄黄色如雞冠而光明無夾石者多
少任意不可减五斤以下擣之如粉以牛膽
和煑之令糝以赤土釜中可容一斗者先以
戎鹽石膽末薦釜中令厚三分乃納雄黄末
厚五分復加戎鹽於上如此相次至盡又加
碎炭火如棗核者令厚二寸以螻蚓土及戎
鹽爲泥釜外以一釜蓋之皆泥令厚二寸勿
令泄氣陰乾一月馬矢火温之三日三夜寒
發出鼓下其銅銅流如冶銅鐵也乃令鑄此
銅爲筩盛丹砂水又以馬矢火温之四十日
發出鼓之得庚將庚即爲筩又盛丹砂水以
馬矢火温之三十日發鼓取擣治之取二分
生丹砂一分丹粉汞者水銀也立成黄金矣
光明美色可餌
　　　作丹砂水法
治丹砂一斤納竹筩中加石膽硝石各二兩
覆藉上下筩口以漆骨丸封之以須乾以甆
缸盛醇苦酒數升納藥筩中埋地深三尺三
十日成水色赤味苦也
　　　金婁先生從青林子受作金法
先煅錫方廣六寸厚一寸一分以赤鹽和石
灰汁令如泥塗錫上通厚一分累之納於赤
土釜中率錫十斤赤鹽四斤合土釜封固其
際以馬矢火温之三十日發之視錫中悉如
灰狀中有顆顆如豆者即庚也合治納甌中
以炭火鍊之成也率錫十斤得庚二十兩唯
長沙桂陽豫章南海土釜可用耳彼土人以
炊食用自多也
　　　作赤鹽法
用寒鹽一斤羽涅一斤合納以鐵器中以炭
火火之候其消末乃出之可用
　　　角里先生從稷丘子所受作庚法
先以礬水二分納鐵器中加炭火上令沸乃
納汞多少自在攪令相得六七十沸注地上
成白銀乃收取丹砂水白青水各一分雄黄
水二分於䥶中加微火上令沸此以白銀納
於其中多少自在可六七沸注地上即成上
色紫磨庚也數攪之令相入復加炭火令沸
以此爲妙
　　　作雄黄水法
治雄黄納生竹筩中一斤加硝石二兩復薦
上下以漆骨丸封納苦酒中埋陰地深三尺
二十日成
　　　作青白丸石水法
作青白水及丸石水同法但各異筩耳
　　　小童作庚法
作大鐵筩盛中一尺二寸高一尺作小鐵筩
盛中六寸瑩磨之以赤石脂一斤硝石一斤
雲母一斤代赭石一斤硫黄半斤空青四兩
凝水石一斤皆合擣細篩以醯和塗小筩中
厚二分取汞一斤丹砂半斤良飛半斤攪令
相得不見汞爲度置小筩中雲母覆其鐵蓋
鎮上取大筩去爐上消鉛注大筩中没小筩
去上半寸取鉛消爲候猛火吹之三日三夜
成名曰紫粉取鉛十斤於鐵器中消之二十
日上更納銅器中須鉛紫粉七方寸匕耗之
即成黄庚欲白銀取鉛置鐵器中納紫粉方
三寸匕上火令相得注水中即成銀也
　　　取良飛法
用鉛十斤納鐵器中坐火上露炊之鉛納汞
三兩早出者以鐵匙抄取之名曰良飛也
　　　務成子作庚法
作器筩長九寸徑五寸擣雄黄三斤螻蚓土
等分合爲泥塗裏使徑三寸遺口四寸加丹
砂水二合覆馬矢火上令極乾納梧桐中塞
以銅蓋堅以黄沙築上復以螻蚓壤重泥上
令無氣泄置炭火中令上有三寸炭火至筩
口赤可寒之發視雄黄皆入著銅筩中復出
之如前法三斤雄黄皆下入著銅筩中下提
取與黄丹等分合以爲爐大小自在也欲用
之置爐於炭中爐赤納水銀水銀動納鉛其
中黄從旁起交中央即注之地上成黄庚凡
作三千五百斤爐力盡矣此庚取壯荆子赤
黍酒漬之百日柔可丸也如小豆大服一丸
日三服盡一斤則三蟲伏尸百病皆去盲者
視聾者聽老者還少入火不灼百邪衆毒冷
病暑濕不能傷服盡三斤則步行水上山川
百神皆來侍衛壽與天齊畢以樗血朱草煮
一丸以拭目四眥即見鬼及地物能夜書以
白羊血塗一丸懸都門上龍並立出以青牛
血丹雞血塗一丸懸都門上一里不疫以藥
塗牛羊六畜皆不疫虎豹不犯也以虎膽蛇
脂塗和一丸從月建上以擲敵軍彼自亂相
殺而走矣以馬血塗一丸投井中水自沸投
流中自逆流百步以白犬血塗和一丸投社
廟中其鬼神即見人可役使以兔血塗和一
丸服之又一丸置六陰之地行厨玉女立可
供六七十人也以鯉魚膽塗和一丸持以入
水水爲之開十丈可得氣息水中行冒雨衣
不濕也一紫莧煮一丸含嚥其汁百日不飢
以磁石煮一丸納髻中以擊賊白刃流矢皆
不中傷之有射之者矢皆自向以六丁六壬
上土并一丸以蔽人中則隱形含一丸以北
向噴大火火自滅以庚辛申酉時向西北一
丸擲樹木即日枯以一丸禹步擲虎狼蛇蝮
皆即死化一丸書石入石書金入金所書皆
入其肌削治不去也卒死未經宿以月建上
水下一丸令入喉又令人含水噴死人面即
活以狐血鶴血塗一丸納爪中以指萬物隨
聲變化山行木走人皆見之然則實動也凡
作黄白皆立成秘之秘之
　　　玄眞子伏汞金法
雄黄一斤汞一斤膽礬四兩硝石四兩胡葱
四兩苦酒三升先將雄黄葱苦酒一同枯乾
研爲末以水飛去葱將雄汞一處研細匀取
青竹筩一隻先以礬硝二味同研末入一半
末在筩中次入雄黄以硝礬蓋次取骨灰二
兩生漆二兩和爲丸塞筩口以磁罐盛左味
數升浸藥筩上以蓋蓋罐口埋地陰處深三
尺盡四十九日取出化爲水如用以甘鍋盛
藥水半合汞一斤同一處於文武火上枯即
爲庚用此庚一兩化山澤十兩爲上色紫磨
庚如用之者宜秘愼之不可輕泄也
　　　金丹龍虎經
龍虎内祕眞文妙訣夫龍虎大丹者起自三
皇之後遞相傳受上古以來並無文字皆以
口傳心受自五帝之後其法始行天下歷代
以來得道之衆矣至人中尚且無一二親傳
其口訣況老子述五千文釋氏演三乘教只
說无爲見性之理生而有死唯全其性作虚
明之神終不能堅固其形爭似還丹生前不
死不息内質而獲飛仙乃是有爲之眞法况
古今得道神仙不少皆不言還丹一事蓋此
道至大不可輕泄只教人以呼吸日月之光
還精運氣思神守一御女秘精之法及服食
草木五金八石藥且暫延年命與俗人稍殊
終无長生之路若遇水火刀兵毒蟲猛獸毒
藥惡禍鬼神傷害性命不能出五行造化如
此千條皆不可乆賴豈不見古人有全家飛
昇者皆大還丹至寳至尊至貴至妙至玄之
力也還者反歸之義丹者赤色之名也是將
丹砂化出眞汞汞借鉛而變作黄芽黄芽復
變作丹砂丹砂伏火變化還丹也有如反還
之功故能令老者反壯死者復活枯者即榮
點瓦礫成至寳其神聖之功豈不大哉
　　　大還丹有三品
上品九轉金液琅玕大還丹上天之寳不傳
下世中品龍虎大丹下品八石變水銀九品
神丹自軒轅黄帝鍊丹飛昇之後是我龍虎
大丹其功最大若一刀圭入口永定延年去
邪歸正三尸九蟲當自皆除固住丹田精神
不散上古得道神仙无數盡秘還丹之理塵
世雖有丹經略言大槩悉皆隱秘玄元又无
口訣後世有好道者无所措手空自蹉跎衰
老矣予今泄露天機直書口傳訣法以貽有
志之人欲修性命之道者不須疑誤矣
　　　眞龍眞虎口訣
眞龍者是丹砂中水銀也因太陽日晶降泄
眞氣入地而生也名曰汞眞虎者是黑鉛中
白銀也因太陰月華降泄眞氣入地而生號
曰鉛此二寳者禀日精月華之眞氣故鉛則
有氣汞本无形七十二石之尊莫過鉛汞可
造龍虎大還丹經曰生水銀能固死人死水
銀能固活人目前有驗柰何行尸之輩不究
大丹者有如此之神效遇者宿有仙分視宗
遺慶得遇此法者且在秘塞保守愼勿輕泄
如或泄之一身受殃雖父子至親亦勿言之
若遇至人同心合道者可付口訣耳
諸家神品丹法卷之一




















諸家神品丹法卷之二馨二
　修丹擇地儀式
　　　玄眞子孟要甫述
　　泥爐安鼎
　　立壇設祭
　　儀式口訣
　夫修金丹先須擇地名山結仙侣三人須
　要同心合意近甘泉之水得年月日時吉
　乃築室泥爐安鼎取戊已之土鼎用之燒
　垍爲者是也至於中胎合子亦用垍者其
　鼎須寬窄得所更須臨時相度可安得中
　胎合子周迴宛轉容得火氣流行最爲妙
　鼎太寬則水火不濟太窄則水火之氣不
　行切在細意爲之其爐六壇三層以應三
　才爐上安鼎水火既濟其所造爐高一尺
　二寸闊一尺六寸爐心中相去一尺外厚
　三寸前開一火門高五寸闊四寸以進其
　火後留宂道如突形以泄火氣將進火切
　在牢密安爐立鼎訖下火時傍祭拜上告
　天地神祇向北設酒果三分香三案先𤑔
　香拜次長跪低聲密祝曰某年月日鄉貫
　某人奉爲燒丹欲求長生誓願畢再告神
　祇唯願大道諸仙眞君表察虔誠速成黄
　白服之長生上冲九天壽同日月弟子青
　詞祭畢自食之
混沌未分其道杳冥纔分之後一氣生焉謂
之眞一一生二二生三三生萬物萬物之中
人稱最靈所以配天地爲三才三才之内唯
人壽數有限其壽考者而不能滿於百歲其
夭促者不足以言也靜而思之忽自傷嗟予
以弱冠因讀丹經稍知㫖趣說還丹之法有
大奇之功人服長生壽同天地於是反復披
尋怡然存思自兹之後志慕神仙朝昏在念
夢寐留心前後二十餘年幸遇至人傳授藥
物方知鉛汞乃一金一水火候用一陰一陽
所恨光陰遄邁日月因循未契同心獨難修
製今將所得眞訣寫録于後及引先聖丹經
徧釋其義號爲金丹秘要參同録莫非直指
其事故免縁飾或有詩句重曡或乃言辭鄙
拙蓋究其理而不假其文也然則還丹之道
至玄至奥是以不量荒斐序録斯文儻有同
志幸希光覽焉
竊聞還丹之宗起自三皇之始所以三皇垂
範五帝相推綿歷於兹仁賢相授當三皇之
世代代相傳先授神仙之術後禪邦國之位
泪五帝之後其道暱墜流散山林之士也所
以得道神仙歷代多矣盡垂教法各著丹經
傳在世間千萬餘卷並皆玄奥莫究指歸明
知有還丹之道悟之者鮮矣蓋謂此法體大
道之虚无與三才而應運奪天地造化之功
盜四時生成之務所以修丹之士須要上知
天文下明地理洞達陰陽窮通爻象並節炁
休王日時升降火候進退鼎爐法則然後會
龍虎法象之門識鉛汞至眞之妙兼須内明
道德外施慈惠心與丹合自達眞陽是知還
丹之術宿契而成非一朝一夕而可會也又
非一向執卷尋文窮經討義而可知須以親
遇至人祕傳口訣非此无以知還丹之奥㫖
也亦有妄尋經義誤認鉛汞忖度陰陽猜度
火候如此之盲修瞎煉自是无志委命託天
大凡修製鉛汞火候爲先陰陽爐鼎爲次且
喻還丹以十一月一陽初動用火五日一候
陰轉火起於復卦終於坤卦自然陰陽合理
氣候无差况鉛汞有經爲憑火候用周易爲
準若行火失其氣候縱然鉛汞是眞丹亦無
成喻不時之物豈有應時之來乎譬如日月
常照瞽者不見非日月之咎自是修丹之人
造次而爲之也凡用鉛汞爲丹多誤將黑鉛
爲眞鉛或忍水銀爲眞汞及取鉛黄華爲黄
芽者亦有煎水鹻鍊鹽採精並水銀朱砂鉛
爐密陀僧及二青三黄五金八石之類凡用
五金八石一切有質並非至法陰眞君曰有
質不堪爲伴侣縱强修製服傷人學丹之士
切宜愼之然所論鉛汞二物丹經盡秘若不
直說无因曉會鉛者銀也謂銀從鉛中得故
以聖銀爲眞鉛感月之精氣而生是太陰之
水精也若人能製伏成丹服食豈不長生乎
眞鉛决定用銀更無疑誤青霞子日黄芽不
是鉛須向鉛中作欲得識黄芽不離鉛中物
汞者水銀從朱砂所得有形而無質吸銀炁
而凝體故號曰眞汞感日之精炁而生是太
陽之眞火也若能製伏爲丹服食豈不能固
命乎眞汞者必用水銀更无他說龍虎要訣
云生水銀能固死人死水銀能固生人鉛汞
者是天地之至寳日月之靈氣法象謂之龍
虎一切萬物之内唯有鉛汞可造還丹餘皆
非法鉛則有氣汞本无形鉛内陽而外陰故
以爲丹地借氣而生黄芽明知得其眞氣而
靈芽自生遂捨眞鉛青霞子曰鉛是芽之母
芽是鉛之子既至得金華遂捨鉛不使汞本
无形若氣之狀性全陽而形全陰以百斛入
於釜中煎而乾之顯兹无質種入鉛中吸鉛
精氣而變其質謂之黄芽豈不是從无而有
質也陰眞君日无質生質是還丹黄芽者是
大丹之基本也太易志曰不得黄芽妙還丹
應路賒凡制黄芽須用旺之旺以白露爲首
謂此時金色圓明蟾光滿盛是鍊丹之時候
也許眞君曰八月鍊頭冬養子自八月初下
手以九鼎取黄芽至十月之内全在水火停
匀陰陽得所自然化出靈芽若水火不匀次
過鉛脚透入靈芽不堪入用如人眼中不可
入纖毫之物黄芽八兩爲上弦汞八兩爲下
弦上下兩弦共合一斤每斤一十六兩每兩
二十四銖一斤計三百八十四銖應其爻數
也上弦八兩須是調其火候盜取鉛炁滿足
方堪入用李眞君曰下弦須假上弦實謂黄
芽是丹之基也若受炁不足丹亦不伏青霞
子曰藥在鼎中如雞抱卵如子在胎如果在
樹但受炁滿足自然成熟藥入中胎切須固
密恐漏泄眞炁又曰固濟胎不泄變化在須
臾中胎所製其形圓如天地未分混若雞子
圓高中起伏若蓬壺開閉微密神運其中藥
入中胎將欲修鍊先須擇地惟選福德地年
月利方潔靜幽閑之處方可修鍊若是古寺
墳墓廢井敗竈戰爭之地及女子生産穢污
之所皆不可修鍊陰眞君曰不得地莫妄爲
須要得地更尋丹井井是鍊丹之所最急也
晝夜水火抽添滴漏唯在於井自古神仙昇
仙之後盡遺丹井於世以表井爲鍊丹之急
務也丹井成後勿令穢污待水脉定後更須
淘换滌去滯泉然後在露天通星月照之水
性既定土炁已收方可取之鍊丹若得石脚
泉青白味甘者是陽脉之水也運丹最靈若
值青泥黑壤黄泉赤脉鐵腥味澀有此之象
並是水脉交雜陰陽積滯不堪鍊丹宜别造
之樂眞人曰先擇吉地後立井壇切忌觸污
兼怕腥羶既得丹地丹井更在修制鼎器蓋
爲還丹非鼎器而不能成也混元經曰坎離
爲藥乾坤爲鼎四者相包謂之橐籥乾者金
也坤者土也土生金故號金鼎非用金爲鼎
也鼎者丹之室也鼎器完全萬物生焉鼎象
中宫中宫屬土土能生萬物故鼎用土陰眞
君日須向中宫求鼎器明知用凡土燒磁爲
鼎是也至於中胎所用磁長短寬窄臨時製
造古人不書尺寸又縁互說不同豈可執而
行之寬則水火之氣不濟窄則水火之氣不
行更在消詳既得鼎須製爐爐者是鼎之匡
廓也鼎若无爐如人之无宅舍城郭何以安
居故爐以遶鼎收藏火氣爐下有壇壇高三
層登分八面而開八門門上有隔隔上安鼎
水在鼎上藥在鼎下水鼎露口以進其水用
蓋蓋之身高二尺一寸闊一尺六寸中心明
闊一尺三寸厚三寸前開火門高五寸闊四
寸後留竅道以泄火氣如竈之突也然先聖
各遺式様亦有異同修丹之人更宜審詳以
黄芽既入於胎胎復入鼎鼎又入爐重重固
密勿泄眞氣將進水火先須調其滴漏從朝
至暮不暫停滯陰陽節候取則於漏漏若有
差水火无準故全在於滴漏也曾見後學修
丹不使滴漏深爲不可且還丹之效大有神
通人服爲仙犬啖成龍雞餐化鳳蓋爲能奪
天地造化之功有兹靈驗若无漏滴陰陽何
以爲則百玄子曰入鼎不憑漏无漏不成丹
如盲棄却杖聾者抱琴彈滴漏既準爐鼎完
全芽入胎中唯候一陽爻生運行水火凡修
丹最難於火候也火候者是正一之大訣修
丹之士若得其眞火候何憂其還丹之不成
乎設若火候不全如何制作萬卷丹經秘在
火候本法一年上古仙人隱藏至法故言三
年九年至十二年者使後學之流无由措手
所云一年爲小還二年爲中還三年爲大還
此其飾說還丹之次第變化其理非的用三
年矣從子至亥爲一年從卯至酉爲二年從
子至申爲三年三三如九是陽數青霞子曰
從子至申謂之九還即此理也自酉至亥是
退陽數而歸陰位丹家不筭故云三年九年
者自子至申九箇月以一月爲一年亦是降
其陽數九還之義也故云九年十二年者爲
一年全升降陰陽之數盡其一歲故云十二
年所用一月爲一年者明知以一時爲一月
也一日十二時一月計三百六十時以應三
百六十日以一月爲一年此則先聖惑其後
人秘惜至事元法只是一年青霞子曰未聞
婦人懷胎二年三年而生者所謂火候一年
十二月五日爲一候四十五日爲一節古人
託易以象焉易有六十四卦以乾坤爲鼎坎
離爲藥以四卦爲橐籥餘六十卦以爲運火
之數始起於屯蒙終於未濟每日用兩卦一
月三十日計用六十卦終而復始朝屯暮蒙
十箇月結胎成藥兩箇月温養如母養乳子
之狀十箇月方堅熟火初起十一月一日六
十日養炁結胎成藥至正月運節度卦火自
寅至申謂之七返從子至申謂之九還火旺
在午墓在戌功畢在亥火起一陽生十一月
復十二月臨正月泰二月大壯三月夬四月
乾五月姤六月遁七月否八月觀九月剥十
月坤鍊藥成丹功畢一年此則大綱所說若
欲修鍊但先於藥室内自十月下旬中安排
使用家具什物爐鼎水火於大雪前一日先
且微火燒竈只候直符報漏纔得大雪十一
月節一陽爻初生子時便進水火以六爻進
退每一爻占十時下火進水常記元頭日行
兩卦謂之日卦日用卦象夾而行之十五日
爲一氣每一氣前除二日半計三十時至卯
酉二八門謂之死氣丹家大忌不進水火一
年十二月共計二十四氣却除二十四箇二
日半計六十日恰成兩箇月也只有十箇月
實行水火明知還丹以十箇月脫胎如人胞
胎十箇月脱而降生也此理幽玄人莫能知
之可謂神之聖之前一氣二日半爲卯暫住
水火不開鼎器後一氣二日半爲酉先住水
火後開鼎器取丹沐浴左研三千徧謂之沐
浴也開閉鼎器全在固密進退水火不得遲
疾專聽滴漏恐差節候運行水火然則刻漏
雖更遇夜須仰聸斗柄所指何地及日月出
没之處此量節候責取陰陽合度凡鍊還丹
須是清虚之士三人共侣同心結願唯願還
丹成就將欲下手先須齋戒沐浴醮謝穹蒼
一人管滴漏一人管調鼎器添换水火一人
管輪筭陰陽更變卦象進退水火隨其節候
三人所執各不得分毫有差眞人曰午夜
守衛三人共虔祈祝雖然各分所管逐急又
須更替夜間遞相眠歇蓋爲晝夜不停日月
時長恐修丹之人乆遠困劣有誤修製丹室
之内常焚香不絶仰告
上眞除二時蔬食務要精嚴更若水火不差
陰陽有準神胎鼎内自變化從十一月起首
至四月屬陽鼎左轉自五月至十月屬陰鼎
右轉丹至亢極之時不得暫抛藥室專聽龍
吟盛位之聲過此陽極之數丹以无憂漸退
火數直至十月全陽歸坤還丹已熟色變紫
赤光華赫然九轉陽成五行炁足上至
天子下至庶人及禽獸之類服食而並獲長
生枯樹得之再榮枯骨得之再肉點瓦礫而
變化黄金其神功變化不可測也予每讀老
子五千言黄庭内外景皆說无爲之理唯明
其性而患有形也形者性之宅舍苟若无形
性着何處切謂无能生有有能生形既有此
因何不固之然行无爲之道死後却生爭似
還丹之術生前不死蓋還丹者有爲之眞法
也若能至心修鍊丹就而通聖通靈一刀圭
入腹永固其形名標玉籍位列神仙玄教中
无以比倫者也塵土下士瓦礫微才不度荒
蕪敢書聖訣如有物外高賢同厥志者請詳
覽焉
　　　吕洞賔述長生九轉金丹
用西方上色黄庚八兩錯爲末次用水銀八
兩二物一處相合入鐵臼杵一時辰自然金
泥砂子内洗出青黑色濁污水乃是木精中
陰惡氣物也須頻頻换水洗令潔淨乃取砂
子用新淨熟白絹一尺褁定砂子如毬子相
似令實用礬醋煮之明淨青碧色膽礬一兩
研爲末用好酷五升入銚燒令礬醋沸將砂
子懸胎煮之如醋耗更添温醋煮一伏時爲
度煮時須慢慢着火燒之微微沸煮畢砂子
自然緊實如鐵石之硬煮成砂礬醋亦非惡
類也乃是緊砂子一妙訣也次用六一泥固
濟也
　　　造六一泥法
用眞土之精四兩入炭火内燒令紅色取出
却入酷内浸過爲度又赤石脂白石脂地龍
土朱石包金土六件各一兩又用甘土一斤
七物合一處同杵爲末用鹽水化入紙筋少
許杵作硬泥將砂子褁固濟不令毫髮拆裂
漏炁之處如有以泥補之固令十分堅完爲
妙也砂子如毬號曰丹藥胎包也又謂之神
室也即眞土之精乃是中央之正氣矣餘六
件佐輔也火燒以丹藥胎包牢固以鉛汞有
間隔之靈變也固濟畢用一箇鐵合内可盛
受得二升物許堪用也合子内盛伏火眞鉛
之精滿一合子鉛精中心内坐定丹藥胞胎
上下周圓不令偏側須是用意專心使令密
實拍塞滿足合子蓋口和六一泥填塞固濟
勿令泄氣又合上更用造塼瓦細膩土入淨
紙筋用鹽花水和泥固濟厚一寸許候乾不
令有裂縫如有即補之令十分完全次用運
火爐鼎一箇是鐵造者亦如常造食鐺子之
象也内可受一斗八升許堪用又如泥鍋子
泥定留一進火門子爐鼎内盛炭滿爐鼎灰
中心坐定藥合子上下周圍不令偏側填滿
令實爲度候泥乾擇六甲元首日先前三日
用香燈酒菓金錢雲馬供養爐神訖便於卯
時用十分熟炭火一斤打令碎進入鼎爐内
底下安排令匀平熱灰薄薄蓋其火上常留
露一二分火氣蒸灼爐鼎温養丹藥胞胎也
至酉時亦依卯時手訣也進火一斤晝夜十
二時中不得暫絶火氣養七七日正數足其
丹藥方成子母金也又名水木火丹頭此還
丹第一轉也乃號龍虎至寳也金能尅木則
汞立便結成砂子木能尅土則六一泥固濟
其泥不能污丹體也土能尅水則是用也水
能尅火則汞不能飛走五行相尅金木靈質
五行相生還丹結實智士思之萬不失一如
第一轉養火日時候冷開爐鼎取出丹粉爲
細末又只添入水木精八兩準前一轉手訣
擣細洗煮造六一泥固濟入爐進火養七七
日足得其正數乃成號曰神丹如至第四轉
養七七日足開爐鼎取出丹粉已成細砂子
到此四神丹就也更不用盛鉛合子并鉛精
矣便别用一小鐵合子内中心可盛得四神
丹藥末存留二分許不滿合子口堪用也即
取上等辰砂一斤内揀八兩大塊子者了便
分四神丹藥末八兩入在合子内撥令均平
將朱砂如蓮栽安排了又以丹藥末八兩蓋
定平匀又栽砂三兩又丹藥末八兩蓋定重
重安排丹藥五重朱砂四重丹藥四十兩朱
砂十二兩如此相隔了畢令密實爲妙合子
口縫用六一泥填塞密實合子外又别用鹽
紙泥固濟厚一寸許候乾入在運火爐鼎内
灰中坐定上下周圍不令偏側爐鼎口縫鹽
泥固濟候乾依前第一轉手訣進火養七七
日正數足成就也開爐取其獨體朱砂如紫
色只此朱砂號曰聖金黄芽也又名脱凡胎
聖石英也揀取朱砂將四神丹藥末入氣爐
烹成汁瀉作挺打作一箇金合子如雞子様
兩扇次取二兩朱砂與養成者朱砂八兩一
處研爲細末入在合子内盛定口縫六一泥
固濟勿令泄氣外又六一泥固濟厚一寸許
候乾便入運火爐鼎灰中心坐定上下周圍
不令偏側鼎口縫鹽泥固濟候乾便選六甲
元首先於卯時用十分熟火一斤又打令碎
進入爐鼎下令匀熱薄灰蓋定常露二三分
火氣至午時亦依卯時手訣進火一斤至酉
時子時同只於子午卯酉四時進火也辰巳
等八時逐時撥去火上灰只留二三分灰令
火氣熏灼爐鼎至七七日正數足乃成號曰
美金花開鼎取出又入生朱砂二兩一處同
研爲細末入合亦依第一轉手訣固濟進火
養七七日數足乃成號曰靈金霜取出又用
朱砂二兩入一處令研細入合亦依第一轉
手訣養七七日足乃成號曰反魂聖金液開
取又依前入生朱砂二兩令研細入合養火
日數足至九轉數足擇福德日辰候午對太
陽下開合子使日光照見丹砂子母之體也
每兩爲三十丸供養
天地山川江河市井龍神三界聖賢畢乃取
汞四兩淨水一升丹一丸入在新淨鐵銚内
又用淨器蓋定坐在炭火上燒令水沸盡汞
已乾成上色男石上火用銀銅鐵錫一斤爐
内烹成汁投丹一丸攪令匀傾出作錠子亦
成上等男石上火也如點化不出火毒如服
食出火毒和合子坐一伏時出陰毒再埋入
地三尺或一丈或懸井中又却交太陽光射
爲妙也
諸家神品丹法卷之二





諸家神品丹法卷之三馨三
　　　造黄芽法
取眞正山澤銀五兩以鐵鎚打之爲餅圓如
日形更以鐵鎚杵之千下以來極實恐水銀
入黄芽内藏於垍筩内坐汞三兩即下銀餅
入垍筩内去汞上空二寸以來平穩如法以
六一泥四圍泥之无縫向上坐水缾子蓋垍
筩口而乃陰之向下以三兩炭火不停養晝
夜七日爲滿開此水銀並上銀上生黄芽如
針形无數俱白銀此名第一轉黄芽又添水
銀三兩養七日夜足開看如糵色也又添水
銀三兩養七日足開看其色深黄不得取之
迤邐長大如種麥苗相似如至七日開爐添
汞三兩至七七日足此乃七轉添汞都計二
十一兩此名紫金黄芽各徧爐内變轉不同
形色各别得此黄芽名曰還丹之母也其筩
内水銀猶在蓋上紅如朱色取之可有三二
兩亦名子戀母號曰獨體朱砂此藥可用牛
乳拌蒸過研如粉以棗肉爲丸每日空心酒
下三丸補下元鎮心安魂定魄治諸風冷等
病功效頗多不可盡述其面上生者黄芽可
取得十二兩以來其銀餅子下頑汞三四兩
以來不化者縁此汞受炁足所以不化可於
别器收之自有入藥用處其水銀黄芽即可
爲丹母號爲還丹之母也朱砂者曰日魂水
銀黄芽者曰月之魄也歌曰聖人奪得造化
機手摶日月安爐鼎
　　　製丹法
取光明如火大塊朱砂五兩用上好左味三
升一時入鐵鼎内以帛褁懸胎煑七日夜不
得住火若醋乾更添左味日足取出朱砂以
熱水洗淨用金箔褁徧朱砂研好墨塗褁者
朱砂重重塗半分厚直須細意塗了微火上
㶸乾取上好金五兩打做合子可受物十五
兩以來並不得有損及薄了又以好墨爲細
末雞清調塗合子内半米厚又以曾青雄黄
代赭石膽礬四味各一分左味研爲泥又塗
合子内然後取黄芽都研如粉實築合子内
令滿可作一竅將朱砂褁坐於内如母懷胎
安然不動候月滿而生不得參差更都用黄
芽一時覆蓋了又以合蓋蓋了即用麻皮緊
纏勿令動轉先且向熱灰中坐出其陰氣取
青鹽一斤硝四兩都入甘鍋中消之成汁了
令冷杵成麵又用上好銀一十兩打一大合
子可受藥三十兩以來先入鹽硝末一半銀
合子内築實次坐金合子在中心又以一半
硝鹽蓋之合滿亦築令實亦用麻皮纏之以
六一泥團團固了厚一寸微火炙乾透掘地
坑作爐内安灰爲池了方下合子又以灰壅
合頂上先下二兩火養七日後方下四兩火
不得着死灰至六十日下六兩火止養至八
十一日藥成也勿令雜人見之恐觸忤次出
鼎合了坐淺爐中下五斤火煅之通赤即住
先焚香啓告後方開合子藥不損胎色光香
明淨不可思議如不曾經小火一般此名糝
製丹即取朱砂一顆入鐵鍋子内下火燒之
當時如油停之更鮮不可名狀即取水銀坐
於甘鍋内以丹砂爲末糝之其汞立乾成銀
若小竹筩内盛糝此朱砂末坐煻灰中煨之
良乆亦乾成銀微有黄色未堪便爲服藥却
取伏火朱砂去其黑了一時坯之其藥不折
也
　　　又
雄黄五兩无夾石鮮明絶上者如箭頭固濟
朱砂法金箔一片褁以用好墨塗之拌於朱
砂内養二十一日常於灰池内四兩火養之
還用黄芽覆蓋如法固濟養之日足出鼎坐
淺爐中下五斤火煅通赤去其火冷拆開其
雄黄如紫金色取雄黄一顆細研爲末糝汞
一兩入小鐺中仍下三兩火二物所制便乾
化爲紫金也若要點銀鍮石茅丹陽並爲男
石上火不可比量
　　　又
其朱砂五兩已伏火並擇日出用爲服食研
如粉煮棗肉爲丸每一兩朱砂爲丸一千粒
每隨甲子日爲頭服須斷肉味大忌房事先
須行陰功三年啓告天地發願施慈方可服
餌常面東嚥液二十四徧了方服丹三粒其
上件伏火丹砂未研之時先取余甘子二兩
漢防已甘竹一握並細切下入鼎同朱砂煑
一伏時取出却入夾絹袋子内盛懸於井中
或井水中浸一七日又用牛乳拌蒸一炊乆
如此出火毒盡方可丸之若要制汞一兩立
乾成寳矣
　　　服藥法
常要每年只服一春自甲子日服至六十日
滿每日服三粒計一百八十粒一年萬病皆
除服之不已其效不可具述如要不食穀每
朝常飲冷水些少既得此丹就盛夏取生肉
一塊放丹一粒於上經月不壞血轉鮮紅死
肉如此况人服之豈不延年乎
　　　又
其伏火雄黄一年可用棗肉爲丸每日空心
酒下一粒治一切風冷氣病不過一粒永除
若不服食即將雄砂末坐鍋子内以銅筯插
雄黄作竅坐池中將汞安裏面以微火養一
伏時收取黄金鮮明潔潤不可名狀亦名紫
金河車河者能度車者能載故曰河車其功
不可盡述若要服食出火毒方可服之其朱
砂號銀穀子雄黄號金穀子
其術先製黄芽頭將爲湧泉其芽有十兩入
生汞十兩相混同研少時便成砂子入垍鼎
中常以火三兩養之不計日數遠近若要取
時便取出消之爲寳又或旋即添汞不問多
少月日倍添之名曰正陽之道如作獨體丹
陽便取湧泉一兩點得一斤
凡欲製造之時先須白礬鹽一斤汞一斤同
研棄去黑暈添湧泉時將此水銀先用温水
洗令淨了方入鼎中其火去藥鼎底常令相
控二指許常用火三兩養日夜勿令歇絶其
鼎用蓋拍着者最妙勿令損破及有沙縫但
體厚者爲妙
　　　長壽眞人素砂訣
丹砂成塊者四兩青鹽半斤硇砂一兩别研
石青鹽爲未酷拌令浥浥分作四分一停鋪
底似砂栽蓮一層上用硇砂一分蓋之次以
石鹽蓋了又布砂一重如前布三層外餘一
分蓋了按實先以瓦片子蓋合子更用淨塼
爐底塼上鋪灰四寸上坐合子更用灰蓋合
上周匝各四寸厚須火四兩養七日足冷取
出去了瓦片却用合蓋蓋了赤石脂泥固口
縫濟用六一泥固濟牢密入灰池内以生熟
火三斤煅通赤良乆退火以灰五升罨待冷
取出輕輕取砂看伏火如灰色除却匱其砂
不折乃第一轉也再用硇砂一兩青鹽半斤
二味同研如粉入少水研如糊入前匱中相
拌和匀乾濕得所準前布砂鋪藥蓋了不須
固濟入灰池三兩火養之每一伏時五六次
添火勿令間斷養至七日足冷定取出砂紫
色乃佳是第二轉也若只軟脆即將砂研如
粉入青鹽少許同研匀用重抄紙褁作一丸
以線繫定醋磨細墨厚塗㬠令徹裏乾坐丸
于合内蓋定不固濟上以灰匀蓋三兩火養
三伏時用五斤火一上煅通赤冷取出砂丸
當如雪色是第三轉成也
取砂淘淨去鹽味焙乾用牛乳一合并砂入
有節竹筩内緊繫口下懸井中七日取砂㬠
乾研如粉煮棗丸如菉豆大於甲辰日齋潔
焚香服一丸每日加一丸至七日却减一丸
次又减之如此周而復始加减至六十日有
效應至一年身輕返老至三年顔如童子走
及奔馬乆服長生齒落重生更若能運炁定
爲長生神仙如欲點化不須出火毒便用之
是也
　　　换骨留形降雪丹
孟要甫親驗予患腎臟風下痒痔疾二十餘
年服此丹一月其疾頓愈服經百日三尸俱
下行如奔馬面目有光齒髮再换顔如室女
神效不可具述如要點化一粒伏汞三兩立
成至寳矣
　　　修丹製法
辰錦砂四兩銀器内用百花蜜煮七日夜足
取出以松蘿末一十兩好眞蜜搜拌如濕香
狀合子内先鋪底次將砂如蓮栽之更用一
半蓋之按定六一泥固合子候乾入灰池中
四兩火養三伏時候冷取出將砂子洗淨逐
塊用金箔褁了後取石中黄半斤擣爲細末
將一半入銀合内鋪底按實將砂栽之又一
半石黄末蓋滿按實醋調赤石脂固合口縫
却入一大鼎内用金色雲母粉作匱固濟了
入灰池内一斤火養三七日待冷取出如金
色如服食以絹夾袋盛懸井中離水一尺許
經宿取出細研爲粉用生黄精自然汁銀器
内熬成膏子和丸如菉豆大每日空心井花
水吞下一粒若點化不去火毒將丹一粒與
汞三兩入銚内以盞蓋蓋定周回濕紙四重
固濟勿泄炁坐灰池内以火養之成寳若作
黄又用雄黄一兩佛頭青一兩同伏火丹砂
一處爲末却入前匱子中固濟了亦入外匱
固濟灰池中一斤火養三七日足以一稱火
煅之候冷取出如紫金色其銀合縁着丹氣
亦化爲黄物以此丹點汞乾成上等黄金秘
之秘之
　　　赤雪流珠丹法
取通明透徹雄黄一斤擣篩訖以苦酒拌令
浥二日乾又拌如是十徧止與白鹽末拌和
又以鹽覆固濟一日夜後以微火炙乾漸加
火不可猛更一日一夜即加猛火令其下釜
旦暮與火同色不得暫時令火力微弱如此
燒三晝夜止寒之一伏時開取上釜藥精更
微研之下釜餘津亦擣與藥相和飯拌令浥
浥然依前布置文武火亦如前法燒之藥成
焕然輝赤並作垂珠色絲之狀又似結網張
羅之勢光彩鮮明耀人目睛見之者不覺心
神驚駭若有卒患及垂死欲絶及已絶者以
藥細研之可三四麻子大雞子黄滴灌之藥
入口即扶頭少頃即差小小虐疾入口即愈
神驗不可具述但恨无人造次解修鍊用之
作金
碧丹砂變金粟子法
治一切風疾延壽駐顔治萬病兼化寳用黄
丹白土瓦末等鹽醋和作硬泥摶蠟爲毬子
様作胎將摶毬子上不得有微隙陰乾開一
孔子燒去蠟胎即用好光明辰砂研爲細末
以硬紙卷褁砂灌入毬子内用蚯蚓泥固濟
孔竅待乾别打鐵環一箇作如此様將
藥毬子嵌在鐵環中安於鼎中關定周回上
下皆虚取鉛硝汁入鼎中其上可二寸以來
即糠火養之勿教冷鉛消爲候如此一百二
十日加火取出更於地上以火煅過候冷出
之其藥如青紫螺子揀取黑未不中用者分
藥一半以青竹筩貯固濟訖用乳蒸五徧三
度换乳乳皮可療䵟𪒟取出入地坑中埋三
宿開出細研如粉粟米飯爲丸如粟粒大四
十者服一丸五十者服二丸六十者服三丸
不得多服治一切風疾延齡駐顔將餘者細
丹末入於甘鍋中用好礬石一兩别作末上
下鋪蓋固濟了當候乾入灰中養四十九日
大火煅候冷開合皆成金粟子取鼠尾一寫
成挺取鍮石三兩用半分眞庚先於甘鍋鎔
成汁下三四粒金粟化爲眞西方也前毬子
孔須向上安在鉛鼎之中下火養之也
　　　化庚粉法
用上好庚一十兩汞五十兩貯於磁罐内常
用火煖將庚燒令赤投汞中以柳篦子攪化
庚盡用鹽花三斤與金泥同研細入大鐺中
匀平上用盆子勘蓋定泥固濟周圓令密慢
火煅之令汞飛上盆子以汞飛盡爲度次用
前水沃淘鹽味盡將度庚粉放盤内日曝乾
後細研入在藥用雄黄若雞冠者八兩葉子
雌黄八兩戎鹽四兩金粉十兩金粟五兩右
五味令合研如粉别换鼎合亦依前法仍用
米醋磨香墨匀塗合内將藥入合文武火逼
令藥作汁硝石四兩細研如粉安在合内實
填以麵糊紙封定合口以蓋蓋定固濟乾亦
依前入鼎關定灌鉛汁合子上二寸以來選
成日夜半子時起火初六兩日加一兩至六
十日滿足候冷以鑿鑿開去鉛取合其藥如
紫金色每一分於乳鉢内研細可制汞一斤
立成金也非常人所得是神仙秘授若於助
道須知足矣
　　　罨庚
緑礬一兩白礬五錢鹽三錢焰硝八錢同爲
細末用甘泥捏成槽子將造成釵畢於水内
濕過前藥内滚匀放槽子内上火燒藥却取
出於水盆内蘸如此五次爲上色寳也
　　　太虚靈砂丹
洞玄集云修鍊九轉金液龍虎大丹抱朴子
葛仙翁曰太清神丹法出自元君元君即老
君師也天神之大者也能和陰陽役使風雨
驂駕雲龍天上神仙悉皆隸焉猶言吾今學
道亦因服丹之所致也上士得之身爲天官
中士得之身棲若崙下士得之長生世間愚
民不信謂之虚言以朝至暮但求死之事而
人自不求生豈天能强生爾乎凡人唯貪美
食好衣聲色富貴而已縱情恣慾輕命奄殁
之徒愼無以金丹之言告之令其笑道謗眞
丹經不得高人勿傳遇篤信者可以傳授又
告門人曰余按黄帝九鼎神丹經黄帝服之
昇仙又云呼吸導引草木之藥但可延年治
病未免於死若人至心服食神丹今人壽命
无窮與天地相畢乘雲駕龍上升太清以此
神丹故耳易玄子戒之曰此道至重必授賢
者苟非其人雖積金如山愼勿以此言告之
若无仙骨者亦不可令知此也若令不信道
人知之非謗神丹丹即不成儻有仙骨篤信
丹道既丹成之後可舉家飛仙世人不信神
丹反信草木之藥且草木埋之即朽人服之
豈能長久丹砂者是長生之物煅煉之人服
之豈不延命乎世間兆姓蠢蠢唯貪富貴恣
情縱慾求死而已豈知修眞之流身寓世間
志超物表克己盟心期於必得若味道君子
有志於斯者同暢玄風不亦美歟
　　　孫眞人丹經内五金八石章
五金朱砂水銀雄黄雌黄硫黄八石曾青空
青石膽砒霜硇砂白鹽白礬牙硝五金逢汞
死八石遇硝亡朱砂白上黄雌黄三物名曰
有性之物用處不同僧溪黄石亭脂甜硫黄
三物名異體同若炬火者善點銀變赤汞成
大寳


諸家神品丹法卷之三









諸家神品丹法卷之四馨四
　五金
　　　朱砂部
朱砂者能水能火取上好眞朱砂八兩用光
滑新磁器内盒之使濕土築磁器楞上勿令
走煙取水銀八兩海馬五箇杵爲末與前件
朱砂水銀和匀停次取上好赤堇苗㬠半乾
濕用火燒灰入瓦甕内下水淋汁用生鐵釜
竈底上霜鋪底蓋頂於磁器内用文武火燒
令磁器漸熱次發大火煅次鎔作汁取出成
白朱砂置鼎安爐用前丹經内法秤斤兩分
銖依陰陽位次加减循環依易象參同契四
時八節二十四炁七十二候年月日時内象
炁候不得分毫差錯温温包養如雞抱卵至
一百二十日取出研爲細末川半夏汁爲丸
如黍米大人食一粒可延三百歲食十粒延
三千歲功轉在腸名神符白雪丹善轉血爲
乳若遇至人指玄牝眞一之氣但能定胎存
神者三年必可上昇矣丹藥功轉内各依乾
坤節令无錯四時之功是初轉之理也蓋世
間山澤銀金石類用藥點之立變爲至寳若
取丹藥制水銀必死之點白爲寳可令一處
勾五六十下下金成上色至寳此藥大丹中
號曰神符白雪上士輕財重命下士重財輕
命此藥非上士勿傳
　　　雄黄部
雄黄者出武都山行金木二氣取上好紫紅
色雞冠雄黄研爲細末以好穀明成者緑礬
及紫金龍芽霜好酸菜苗亦名赤堇先將七
等物於新磁缸子内鋪底入藥在内次蓋頂
用文武火燒漸漸添之次發大火煙成汗取
出頂在石上放三日如紅色金次置於磁缸
子内用糠火養九日取出又用山澤銀銷作
金汁用藥點之立變成寳萬十成金也
　　　雌黄部
雌黄者出武都山亦行金木二氣取上好薤
葉子雌黄金色者研爲細末以上好光明緑
礬益母草亦烏壽龍芽草燒灰淋汁煎成霜
膏用新磁缸内鋪底入藥在内次蓋頂用文
武火燒漸漸加火次發大火煅斷煙成汁可
點上好山澤銀成至寳矣
　　　硫黄部
硫黄者用甜硫黄或僧溪黄石亭脂三物名
異體同用上好光明成核緑礬或用赤堇菜
燒灰淋汁煎成霜新磁缸内鋪底入藥蓋頂
以文武火燒漸加火後用大火煅斷煙成汁
亦點銀成寳
　　　白上黄部
白上黄者出上黨山頭其色紅粉之狀次用
上好朱砂透明如水晶五金中爲首取上好
赤堇灰紫金龍芽黄芩燒灰淋汁煎成霜用
新磁缸鋪底入藥蓋頂以文武火漸漸加火
次發大火煅之斷煙成汁可點生鐵銅成寳
制水銀亦成寳
　八石
　　　曾青部
曾青者出泰山頂上色如青碧新如青黄子
形狀似此研爲細末用法製焰硝於磁缸
子内鋪底入藥次蓋頂用文武火漸漸加火
煙斷成汁點黑銀爲寳
　　　空青部
空青者岀泰山頂上如青黄色光明如水晶
之狀研爲細末用法製焰硝烏壽龍芽草燒
灰淋汁煎成霜於新磁缸内鋪底入藥蓋頂
用文武火漸添之大火煅煙盡成汁點銅鐵
成寳
　　　石膽部
石膽者岀蒲州界上似玻璃色光明細研爲
末用法製焰硝或鳳尾龍芽草燒灰淋汁煎
成霜於新磁缸内鋪底入藥蓋頂用文武火
燒漸添火煅斷煙成汁點山澤高麗銅立成
至寳
　　　砒霜部
砒霜者岀信州界上好黄類白者用之研爲
細末以法製焰硝或益母草燒灰淋汁煎霜
於新磁缸子内鋪底入藥蓋頂以火燒之漸
添火次加大火斷煙成汁點鍮石成銀及點
諸物皆可用之
　　　硇砂部
硇砂者上好成核明淨者研爲細末用牡蠣
或鳳尾龍芽草燒灰淋汁煎霜於新磁缸子
内鋪底入藥蓋頂以文武火燒之漸加大火
煅煙絶成汁善能除猫銀青黑暈及點銀
　　　鹽部
用上好光明天生結硬鹽研爲細末以羚羊
角錯爲末或鳳尾龍芽草燒灰淋汁煎成霜
次用益母草研爲細末於新磁缸子内鋪底
入藥蓋頂用文武火燒漸加大火煙斷成汁
能治眼昏及翻胃病蓋利内毒大能去猫銀
赤暈
　　　白礬部
上好白礬研爲細末用五方龍芽草對節龍
芽草燒灰淋汁煎成霜鋪底入藥蓋頂用文
武火燒漸漸加大火燒斷煙成汁能去猫銀
黑赤青暈
　　　馬牙硝部
上好明淨者研爲細末葛子末及鳳尾龍芽
草法製焰硝燒灰淋汁煎成霜用新磁缸子
鋪底入藥蓋頂用文武火燒漸漸加大火煅
煙斷成汁善能去猫銀青黑暈
夫五金八石者是天地五星五岳五行人之
五臟以應五金八石者八卦也若能制之善
能點化服餌可以延年耐寒暑五金八石法
製黄白及點化諸物
　伏製五金法伏制朱砂爲首
　　　葛仙翁紫霄丹經内草伏朱砂法
顆塊朱砂不以多少約量用羊肚結草收取
㬠乾亦不拘多少通研爲末於磁合内先下
末一半以來中心安砂子又以末一半蓋實
填之固密用三五斤炭火煅之取勾庚用之
　　　伏朱砂成銀法
白礬末二兩硝石末一錢金翅少許朱砂一
兩右件藥爲末於香匙上先鎔鵬砂一兩半
生半熟研如粉方入諸藥末一研入茶椀内
慢火熬再研如粉將砂子逐塊於口中含過
用藥末塗將一兩半山澤銀打兩箇圓葉子
先用一葉子於定磁合子内襯底安朱砂塊
子更用銀碎如大麥許於其間後用一葉子
蓋之更着銀實填以六一泥固濟綿密候乾
先文後武火煅通赤爲度冷取出於華池坯
之成寳
　　　伏白朱砂法
苣女草甘遂續隨子萵苣等分右都爲未於
合子内先下草末一錢次安砂後蓋頭填實
蓋文武火養一伏時
　　　伏朱砂法
銀末五兩好朱砂五兩金箔八片右以定磁
合子内先下金箔四片次下銀末一錢後安
朱砂在中又以銀末一重朱砂一重相次重
重鋪盡又以鉛末蠣粉填實牢固固濟候乾
蓋頂以火四兩養二七日戌
　　　草朱砂法
地膽草章柳大戟芍藥剪刀草馬齒草已上
用草藥青苗各等分都擣如泥入砂在中固
濟綿密候乾以二三斤炭火煅之成汁
　　　草伏朱砂法
馬齒五方草去根用右以砂三兩入磁合子
内先鋪草次安砂子又以草蓋頂固濟火煅
之
　　　伏朱砂法
朱砂一兩白礬一兩先鋪礬一半於銚子内
消爲汁次安砂又以一半礬蓋之直候安排
盡以火煅之通赤爲度
　　　伏朱庚法
上好神錦砂半斤黄礬石膽雞冠雄黄硇砂
各半兩右都研如粉米醋和如泥入磁鍋中
煮微沸便得煮十日已上試不去即得如未
住再煮以伏火爲度糯米飯爲丸如桐子大
□汞一兩於器物中以一粒納汞中四兩火
養一茶時成寳
　　　鍊伏朱砂爲至寳藥法
右用好砂一兩如骰子大者以庚箔二重褁
入磁合子以九轉伏火青鹽末爲匱鋪底蓋
頂實填築了上更入牡蠣粉蓋匀平固濟如
法先用火一兩自辰時養至午時加火三斤
取出開合先去牡蠣後取砂以伏
火也不易胎色爲匱去了火毒堪服食用蜜
爲丸如麻子大服食益壽如再用合子將砂
以金箔或銀箔褁之用火養二十一日養足
成寳金箔褁成庚銀箔褁成銀
　　　九轉伏水銀朱砂法
用上好朱砂五兩於背陰古墻上採苔衣不
以多少㬠乾爲麤末將砂研如粉入在通油
合子内以苔衣末鋪底蓋頂以地龍糞鹽末
和如泥固濟合子一指厚候乾坐在塼上以
火一斤煅赤冷取出作塊子其色紫紅再研
如粉依前法燒之其色加倍勿慳至後却變
紫紅色光明如鏡照人依法燒之至九次堪
服食益壽此九轉朱砂匱也
　　　丁先生寳鍋子伏朱砂法
上好朱砂五兩研如粉階州石鹽末一兩鳳
翔東門外秦土二兩令研如粉右别用墼土
作一鍋子胎削令作甘鍋子形狀務令光滑
仍將紫桿萵苣並莖葉杵絞自然汁和前鹽
末秦土攪令匀硬軟得所於鍋胎子上褁捻
爲甘鍋子可厚五分以來或不堅實更入紙
和杵令匀熟再作之取了胎子以微火煬熁
令透乾入朱砂於鍋口上齊剪紫桿萵苣莖
一束子勘鍋子口令塞實勿令走氣上可存
一半以來其束子用線扎定用塼一箇中心
鑿一小坑子可坐得鍋子令平穩簇火一煅
令通赤煙絶良乆去火冷取出其砂如琥珀
色形狀光明照人堪服食益壽如要作匱准
前法燒三五度轉轉光明體重神功不可盡
述匱伏諸般石藥一一成就如意唯三黄不
易胎包燒時常用火二斤已上爲准
曾獻金吾使王令公
　孫眞人丹經内諸伏朱砂法
　　　石中黄伏朱砂法
朱砂四雨石苗一斤右二件細末入砂合子
内或磁合子約一半許按實立一木胎子用
石黄周回按實取去木胎将朱砂以水微灦
了入硼砂内滚訖入石中黄令满又用石黄
蓋頭固濟令乾入一二尺深地坑内用乾馬
粪塡令满烧二七日将粪旋添之勿令火候
間断日足就上用三斤火煅盡爲度候冷取
出色如桃花作汁成寳任意用之
　　　伏火朱砂法
朱砂颗塊者不以多少右先将紫皮蒜研如
泥淤新甘锅内涂勺厚一指許用枸杞葉铺
第将朱砂用蒜泥拌匀入淤锅子内上用枸
杞季蓋又用蒜泥按寳瓦片蓋了固蹊口缝
用赤脂涂上用纸筋𧅽泥固濟通身一指厚
候隂乾入灰池内文武火養一伏時後用十
斤火煅盡爲度冷取出將砂子於火上燒候
紅入鹽水淬之以色爲度伏火矣如咬着碎
散准前法固濟再燒五斤火即成也
　　　伏火白朱砂法
川椒二兩水一升煎至半升放冷銀箔一兩
末汞四錢同椒杵成泥用生絹裂出汞泥相
度朱砂顆塊多少大小作餅子一兩塊於口
内爛嚼丁香七箇將朱砂口内度過以汞泥
餅子兩箇夾定褁合令厚薄得所爲佳再用
官桂白附瓦松川椒荷葉各等分爲末捺半
在合中作窩安砂餅如要服食即使黄丹一
錢許厚上放砂子又以黄丹一錢厚蓋之却
令藥蓋滿合醋和赤石脂末固濟口縫鹽泥
固濟半秤炭火煅作白朱砂不用丹
　　　煑朱砂成寳法
右用荳箕草五葉酸顆塊朱砂三味各一兩
用絹袋盛褁了纏綿袋子米醋内半蘸過入
鐵器内用米醋半斤水二升木芙蓉枝葉共
二兩同煎一伏時慢火爲妙取出控乾揀擇
朱砂餘藥不用
　　　又鍊砂法
以砂三兩罐内鎔成汁慢火爲妙次下煑極
沸定潑在地上拾之將朱砂再入甘鍋子内
𤇨成汁瀉入麩槽中成銀矣
　張子厚草見寳丹術
　　　第一煮法
羊蹄根地丁酉草地膽草益母草右五味各
二兩爲麤末用河水一斗五升將光明辰砂
八兩不用細碎及夾石者同藥於銀石器内
懸胎者一伏時常令魚眼沸湯如耗旋添不
妨煮畢用河水洗淨
　　　第二煆法并養火候
松蘿地榆白花菜陰地蕨右四味各二兩爲
末用生蜜拌和如濕香相似三停中將一停
鋪底安砂於其上如蓮子様安頓不令相着
用藥蓋隔之再如此安砂一重用藥一重至
於砂藥蓋盡爲度蓋頭按實以醋調赤石脂
固濟口縫又用六一泥徧身固濟一指厚直
待陰乾勿令有縫有即用泯合用醋調草灰
蓋三指厚按實先下炭五斤從頂發火煅過
一半再添炭五斤又過一半又添五斤直候
過至半已來將一淨盆覆之經宿取出辰砂
别入一淨砂合子用赤石脂泯縫口安於一
小小瓦甕内仍用一鐵具三脚子閣起用紙
錢灰埋之合子上約灰及四指厚於子午二
時添熟火四兩如此養二七日方大火煅赤
不走眞伏火矣如欲服食研爲細末以半夏
糊爲丸如桐子空心温水下如欲點化及作
匱須一次煑三次换藥煆依前法添火每點
化用楮汁爲丸每兩十丸每丸點銅一兩成
寳如匱將三錢銀七錢汞碾爲砂子分作十
丸將火煆了者砂八兩爲麤末將一半鋪底
蓋頭如法安頓三七母砂子及火候之類並
依初養砂子法第一次養二十一日一次减
一日至於火力壯盛只養一伏時便成至寳
此乃長生匱
　　　玄眞子參同録内半兩錢伏朱砂法
半兩錢不以多少逐一於火上燒通赤以醋
内投之然後用硫黄末先以將錢温水濕過
蘸硫黄末徧鋪在合子内更以硫黄末蓋訖
固濟候乾蓋頂以火四兩養三日一煅通赤
冷取出細研却栽朱砂依前伏火候養收爲
匱其伏火過朱砂只增生砂唯多爲妙若母
砂子極佳
　　　伏火朱砂法
用竹圍入合子内鋪蓋固濟大火煅通赤候
冷取不養砒霜二兩粉霜半兩寒水石一兩
晋礬一兩硝一分右另研如粉入小瓶内以
黑紙隔出却入一大瓶中周匝以石灰填之
如此不限度數直待聲盡漸去其火冷取出
如玉一塊也每用皂子大一塊點茆一兩用
柳枝攪傾出成寳
　　　甘草匱朱砂法
甘草八兩並要緊實者爲細末朱砂二兩半
爲細末右將甘草末於磁合子内布少許約
厚三分已來後布朱砂末上又布甘草末如
前布砂重重相間布盡砂末以甘草末約三
五分蓋頭後於合子内周回以紙泥固濟仍
用鐵絲子絡定方以紙泥固濟如毬子相似
掘一地坑子令寬用碎火周回壅合子更着
碎糠於碎灰上用炭火一秤已來燒通赤後
欲移時即住火取出合子内並不着物燒只
依前法固濟合子着碎火糠似前火法燒之
一度冷取出便伏火矣宜入甘鍋合子沉於
井底出火毒一伏時將朱砂細研糯米粥爲
丸豌豆大隻日服一丸如要點化不出火毒
依前入匱至九轉其功神妙



諸家神品丹法卷之四







諸家神品丹法卷之五馨五
　紫霄丹經中伏汞法
　　　淮南王草砂子伏汞法
用地錦春採荷葉藤秋採柳癭子五方草秋
採右件等分濕擣如泥褁汞一兩以一二斤
火煅冷取匱取白花益母草霜三兩以水和
納砂子在中三五斤火煅即成寳也
　　　小還丹三品立制汞法
玄葫蘆花光明砂汞三味各五兩右件都研
一處入鍋中以石鹽滿築實水潤其口令平
以鐵釵子引五七箇孔子一片墼穿面上陷
鍋口中一寸已來中心作一孔坐在平底水
瓶子上下須密固濟候乾四面儘自下炭從
半斤至三斤盡一伏時鍋火同色其汞並下
於小瓶子内各五兩並不煅折其汞藥等並
通赤再將此藥又取硫砂十五兩先消如油
攪爲清金研如粉用礬紙褁之取枯鉛末十
分入鼎内作外匱内用紫英末一斤中心安
金褁子以紫英末上下覆之又以枯鉛蓋頭
無非築實慢慢出盡陰氣令乾鼎蓋蓋之又
重固濟極乾然後入爐中須火一斤常定六
十日直候滿日勿令闕如有闕絶更延五日
名曰紫金砂然後取一兩擣爲末釜内着汞
十兩以藥未蓋之三日更以鐵蓋子陷稜裏
封固上火六十兩下火四兩盡三伏時自然
作一片白銀任便使用又却用前藥並總研
成末更取硫砂半斤還再入前匱依前覆籍
固濟乾六十日火名曰紫神砂依前再取一
兩藥爲末汞一斤上藥蓋固定盡一日自成
一鍋白銀又都爲末硫朱再半斤還攪爲砂
子一依前法養六十日名曰小還丹一兩丸
五百粒每粒乾汞一兩立成白銀矣
　　　又製汞法
用銚子投汞一兩極熱將藥一粒投汞中其
藥於汞上面縱横而走須臾藥没汞自乾也
却取出藥投之瀉汞於槽子内冷定便成白
銀任便使用又將此藥作丸子服之長生乆
視與天地齊畢帶此丹一粒在曠野之中百
獸來服禽飡爲鳳犬餌成龍人服長生號曰
小還丹超大厄爲仙之首歌曰白金若成世
可度白金不成空自誤若遇此法者皆是宿
生有仙分名居録籍自非仙梯終不遇此丹
藥服之
　　　伏汞青布術
鋪下地錦作茆兒只喫蓮花水葉梨槐角遠
志五倍子合時莫遺婦人知右藥如後地錦
茆兒眼草蓮花荷葉槐角子遠志五倍子已
上各一兩並爲末先將地錦鋪甘鍋内底次
鋪茆兒眼草末不以多少用汞入在内上用
蓮花荷葉槐角五倍遠志蓋滿用瓦片子蓋
了鍋口上用鹽泥固濟二寸已來陰乾用木
炭火五斤煅爲度去火毒一宿來日打破鍋
子已作塊子一任使用
　　　草匱養青金頭成銀法
汞八錢硫三錢晋礬一錢母三錢錯爲末右
先將汞硫礬慢火炒成砂子後用白芨白簽
川椒川烏頭細辛馬齒莧等分爲細末擣如
泥貼在甘鍋子内着鍋壁貼在内放青金砂
子又着山澤末蓋頭捻合以瓦片子嵌定外
用六一泥固濟一指厚陰乾旋補縫乾却用
一大砂鍋或鐵鍋内坐三脚子上放藥毬子
了用金粟火養頂上存木炭火四兩常要温
温地候底上常温則好大則减小則添如此
養三日已固住後用大火煅放冷取出毬子
揺着其中響其物已成也
　　　孫眞人丹經内草伏汞法
芙蓉葉鹿蹄右先將硫黄水浸一宿取出陰
乾爲末同研汞一處銚内炒成砂子用紙包
褁埋入地中一兩時辰取出已便成砂也
　　　又法
萆麻葉三角酸白旱蓮地丁金蓮續添魚腥
草或用馬齒莧右爲細末除馬齒擣爛却與
汞同於鉢内研却將五味藥蓋於内將莧於
灰火養煅微煙起未盡便傾入水中軟砂却
取出紙裂之每一兩其莧汞如彈丸矣
　　　又法
倒垂藤蔓陀羅花也鐵腸草右二味陰乾碾
爲末用水一盞於鐵銚内文武火煑之令乾
就炒之令藥成灰將汞已成砂傾出手心中
丸成一塊
　　　伏汞結西方砂法
汞一兩膽礬一錢好青礬二錢硇砂一豆大
右同研細末入龍膽草末二錢同一處和用
酸虀汁一盞於鐵銚内煮亦得兩飯兩時乆
乾爲度不要十分沸但四邊微微滚二時以
竹仗子挑起看如禂時取出用紙裂砂子不
盡者依前煮用盞蓋收過宿方赤銚要新不
曾使爲妙忌油膩
　　　關煅法
蘆甘石有星者代赭石泥和礬等分右三味
細末傾甘鍋内將砂子安中心鋪蓋藥令實
又將赤石脂蛤粉水調成硬劑蓋鍋口要十
分堅實用炭火一斤秤煅之候青煙不盛欲
絶時取出放冷打開成寳矣
　　　又方
汞五兩膽礬五兩青礬五兩白礬三兩半右
細末用鐵銚子安汞在内用三礬末蓋之微
微文武火於風爐上入虀汁一大椀煮之其
汁先温動逐一盞下銚中若要庚砂時用龍
膽草末五兩入在諸礬内同煮如將龍膽草
别煎成濃汁下入銚中同虀煮藥亦成庚砂
煮時要略略微沸動四邊不可大沸恐溢出
汞四邊煮乾即取起冷輕輕撥開礬傾出砂
甘鍋子中淨洗却出過一宿方赤方可作過
關藥
　　　伏汞結西方砂法
母三錢打作箔子剪碎汞七錢用椒湯碾如
感氣法却用下項藥茆卷栢天雀粉無名異
右細末蜜和成劑包外用帛子包入麻子油
四兩煎以瓜蔞子四十九箇下入油内候焦
取出一箇又下一箇如此下訖直至油三分
去二分爲度以刷牙子洗去油爲度即入匱
養之
　　　伏汞换骨丹法
薜荔夏枯草魚腥草白旱蓮木饅頭右細末
鍊蜜爲丸中心捏一窟子水銀頓其中用鹽
少許收聚孔竅按平入於盞内上下相蓋用
蚌蛤粉醋調封盞口縫又用紙條打濕重封
粉上下固濟然後用鐵釘三箇釘地中作三
鐺脚四圍着炭火用乾頭糠一斗盡漫盞勿
扇着燒至次日候冷取出結成也烏梅三箇
煎湯三椀用馬杓一柄盛住物然後用爲梅
湯澆之色白爲度再入砂罐煮鎔之又用模
子一箇再入壁塵土以洒暈再用焰硝撮之
却入砂罐子汁澆成寳也
　　　伏汞結砂丹法
汞不拘多少銀母少許荆芥瞿麥藜蘆紅椒
右爲麤末旋入藥於鍋内炒候藥黑取出次
去藥末用絹二重瀘之其餘未成者又依前
製之取時蘿根用好醋一椀懸胎絹褁瓶内
煮一宿次用南星大者褁用蜜調汞銀末扶
星内用硼砂芫花末少糝上面硼砂少用入
内又以星末覆之再使黄丹抹口用鹽紙泥
固濟得所候乾入子母火養一宿天明再入
炭火煅之
　　　又法
章柳汁一椀用粉霜一兩將絹子褁煮汁盡
爲度用三錢銀一兩粉殺匀以黑瓶子一箇
入胡椒三粒放底下便下藥築實更下川椒
四粒蓋亦築實封口將瓶子别着地用赤石
脂固濟鹽泥固四圍更用塼壓用炭火五斤
燒煆之
　　　又法
母三錢錯末水銀七錢成砂子用黑紙包椒
湯煮三時放冷以生蜜纏定用川椒黄花地
丁或用草烏頭三味爲末衮纏包子上又以
南星五倍子白芨白簽地錦或草烏頭等分
生蜜和半指厚褁前包子又以鹽泥固濟毬
子三斤火煆用
　　　伏汞砂法
母一錢汞九錢於慢火上用盞子安之芫花
蛇床子□葉五葉藤狼毒旱蓮右已上麤末
糝一大錢在汞上候煙起用竹杖子攪候成
屋塵色即取起盞次去藥灰將汞傾在紙中
細結成硬砂子未成者再依前結之如結訖
圍作一塊用五倍子末并白梅肉同乳鉢内
研成膏子包褁砂子外用綿子包不可太緊
以線子扎之入白虎池盞内炒綿子焦黄爲
度取出用過關藥天南星半夏五味子白附
子蜀葵花五倍子外關又蜀葵花五倍子以
蜜調劑包外用鹽泥包十分乾三斤火煆赤
爲度糝
　　　糝製汞法
汞一兩入在無油銚子内上糝三黄薄着右
以雞翎掃汞面上三黄末薄匀用一小楪子
蓋之次用一小片濕紙搭了楪子口縫令勿
透氣次坐銚子在文武火熱灰自寅至卯又
加文武火在銚底文武火灰火中半又卯至
辰辰至巳時均三斤大火一煅銚紅少時取
出開看其乾汞有如白礬相似上有金花爲
度後入火爐過炁却鎔成垛子成上色女石
下水光白可愛如多做依上加火候依前法
已上劉器之傳
　　　結汞砂法入匱法
水銀五兩白女石下水半兩好者右錯銀爲
末用生鐵銚子一箇厚白盞一隻水銀及白
女石下水母於銚子内文武火熬成女石下
水却入一片白熟細絹將瀉於盞内以手攪
取死者用紙褁入懷内近人氣生又却依前
着殘白礬蓋頭上方用微火養二七日其火
每日只用三兩炭火至七日後加四兩不得
過此兩數至第二七日後四日至五日後加
五兩二七日後冷定却取出入甘鍋鍊如常
法其二七日養時並用軟火此法雖父子不
傳如輕傳十世無手足本方隨身臨終之時
須密囑付親戚骨肉候去世後將砂匱子送
在長流水中不得把墮了每月只可兩度爲
之不可過分戒之戒之
　葛仙翁紫霄丹經法
　　　伏火硫黄法
舶上或僧祚皆得一斤右研如粉用平底鍋
中平攤用桑條灰汁經雨淋過者妙取清釅
汁三斗硫黄上二指厚沸煎一伏時頻攪撥
令匀先取些於火上乾伏即伏生即更添煎
水又煮以伏爲度黑如漆也於甘鍋中三五
斤炭火煅爲汁瀉成錠子後搗碎澄洗㬠乾
爲末煆鑄爲器物或伏制服食錯用
　　　孫眞人丹經内伏硫黄法
硫黄一兩硝石一兩硇砂半兩右三味爲末
甘鍋坯成汁瀉入槽中成伏矣
　　　黄三官人伏硫黄法
硫黄灘石白南礬各四兩生姜自然汁半碗
磨刀水半碗將此水搡皂角五定取汁半碗
化前三味藥成汁如稀相似以鐵器於火上
煎乾爲末括取末作匱養三七日
　　　伏火硫黄法
硫黄硝石各二兩令研右用銷銀鍋或砂罐
子入上件藥在内掘一地坑放鍋子在坑内
與地平四面却以土填實將皂角子不蛀者
三箇燒令存性以鈐逐箇入之候岀盡焰即
就口上着生熟炭三斤簇煅之候炭消三分
之一即去餘火不用冷取之即伏火矣
　　　葛仙翁丹經内伏雄黄法
七夕日採桑葉不以多少陰乾每末一兩雄
黄一兩入磁瓦合子内上蓋底鋪雄黄在中
間固濟蜜十斤炭火煅定如要轉粉准此造
之如治病用黄蠟一兩鎔剛子七箇研和爲
毬汞一兩褁之用物於臍中抹繫之一兩日
瘥六年後汞硬看之不中用
　　　太虚丹經内伏雄黄法
雄黄不以多少研末右以麵清和如食麵用
數重毛頭紙包定綿子緊了燒水一鍋令沸
懸藥包在内不得着底水少旋添滚湯不犯
生水可盡一檐水許取出如鐵搗羅極細糯
米粥清爲丸桐子大空心温酒送下一粒
　　　葛仙翁丹經内伏雌黄法
雌黄不以多少用伏火硇砂鋪底蓋頂投硼
砂皂子大每鉛一兩即成
　　　孫眞人丹經内伏火雌黄法
葉子雌黄半兩硇砂二兩右爲細末用雞子
清調匀入雞子殻内合之用紙花貼處又用
白鹽一兩爲末雞清調塗在殻上炙乾又用
焰硝一兩細末調塗在殻上炙乾後用黄丹
一斤入合子内鋪底中坐雌硇上用丹蓋頭
爲匱用鹽泥固濟乾用半秤炭火煅之盡取
岀每鎔朱砂水銀坯成汁入藥一粒用黄蠟
丸如雞頭大
　伏制八石法
　　　葛仙翁丹經内伏膽礬法
膽礬一兩用伏硇砂四兩依匱入合固濟用
三斤炭火煅赤用木炭將硇砂作坑子中心
安膽礬以硇砂蓋之斗子鹽作匱亦可先養
一日後用三斤火煆之
　　　孫眞人丹經内伏膽礬法
膽礬青鹽等分同爲末大火一煆成汁
　　　死膽礬法
芙蓉葉取汁生姜汁盞内煮乾用鍋子一箇
乳香一塊薰過用紙包礬安鍋子中煆成汁
傾熱鐵盞内礬死矣
　　　伏火信法
焰硝白礬同爲細末鋪底蓋頭將信安在中
心於甘鍋子内上用白虎調塗固濟以火煆
通紅取出瀉爲錠子
　　　死信法
信三兩砂六錢粉霜六錢硝礬不以多少合
子滿爲度右用磁合子一箇先以硝鋪底約
半内安信三兩再用藥一半蓋之次用礬蓋
再用硝蓋滿合子上以鹽泥固濟又用麻皮
纏徧再用鹽泥固濟候乾入匱每日用一斤
火煅之可煆三日取出如霜雪白色即伏死
矣
　　　伏砒法乃太上伏火白英丹法
盆硝半兩信砒一兩同研細末右入在一有
油磁罐子内炒入白灰末二兩用炭火四斤
漸逼煅候火消灰寒出之則一握皓然如雪
每三錢入白蟮二錢同研滴水和丸桐子大
新汲水下一丸治瘧痢
太虚丹經内伏硫二兩焰硝二兩硇砂三錢
右細爲末入在大錠鍋子内用風化白虎末
糝滿合子不得按以酷調蛤粉再泥鍋子厚
兩指已來就地坐着離鍋四指已來排炭一
秤上高一尺用着火三斤從上燒之有二斤
退候冷取其砒在中間一團如玉砢細水浸
蒸餅和丸如黄米大空心一丸冷水下可入
諸藥使用兼治男子婦人沉寒痼疾若點化
至奇
　　　製伏玉砒法
石腦油眞者入髮即展上舌即卷着衣服不
污是眞右用玉色砒霜四兩研細以腦油一
兩生姜自然汁一兩一處同調匀即拌和砒
末如硬麵劑入小磁合子先以生姜汁表裏
製過入藥了不用蓋子只恁露口四面小火
逼之令無陰氣乾了取出再研又以姜汁和
如麵劑再入合子用小火逼之乾如此五度
與好硝一兩同研匀細次取生鐵罐子一箇
可受三升煮入一兩生姜黄土其土令細潤
按實至罐唇之下内以刀子剜一坑子去罐
邊一寸已來又於坑内入風化細白虎末令
滿按實又以白虎中心剜一小坑子入前砒
罐在内按實再入白虎蓋頭其上又用胡桃
肉一斤作小塊子排在白虎上次於罐口唇
上以黄土紙筋泥糊了上坐一磁碗令與罐
口相着牢密又用鹽泥罐外通身固濟約半
指厚直下剜唇之下炙乾碗子着漿水八分
於乾地上將藥罐子坐三脚上以五斤火煅
令罐子通赤住火自消候冷取出其砒已作
一塊如水晶映日光明爲五金之大藥作八
石之刀圭世上萬法皆不出一爐神妙無比
宜秘之秘之
　　　葛仙翁丹經内伏硇砂法
硇砂二兩取酸石榴皮肉子汁煑之一椀更
用及燒灰淋汁熬霜刮入合子固濟火煅伏
矣煮時更入五葉草五兩末其草生葉長菱
花紋花紋背莖有紫者西川地多如無以石
榴只用葉柴灰汁煮之磁器中二伏時令乾
刮入合子固濟令乾出盡陰氣七斤火煆之
冷出
　　　伏硇砂法
以焰硝鋪底蓋頂鹽泥固濟燒之伏火矣若
將硇砂灰汁煑了後方用楮葉蠶沙同養火
了然後以湯化淋訖以火煅赤必愈佳
　　　伏火硇砂法
硇砂一兩牡蠣螵蛸蚌蛤各半兩如無一味
伏礬代之又同爲細末先煆甘鍋通紅逐旋
投之伏火成灰取出同研爲末淋汁於有聲
磁器内燒將乾之際取入甘鍋一坯成汁如
雪也
　　　伏火硇砂法
硇砂一兩海螵蛸一兩右味同研先燒一建
戴紅化藥成汁取出候冷細研用百沸湯泡
開淋汁再煎成霜再煅用楮實子晚蠶沙二
味爲細末鍋子中先鋪一半藥築實次下兩
黑紙蓋入硇砂又以兩重黑紙上用一半藥
築實不固濟四斤火煅盡候冷取出即伏火
矣
　　　葛仙翁丹經内伏白礬法
上好白礬一兩打碎如皂子大右地錦草五
兩如無以夏枯草代之用黄土川鹽紙泥和
得所將通油磁器可盛得者用泥固濟約厚
半寸候乾先於地上磚半塊更固濟底周圍
然後用生熟炭火旋燒直候藥漸漸作汁以
柳枝子攪匀更候一兩茶時迤邐去火候冷
打碎器取出
如粉用桐子二兩上下須停鋪底蓋頭朱砂
在内實填上下赤石脂鹽泥固濟口縫用鐵
二條十字勒定滑石三兩炭火二兩白土少
許鹽水浸紙泥固濟合子窨乾用火半斤養
二十一日後添火半斤養七七日數足用研
如粉糯米粥丸如菉豆大一丸制汞一兩成
寳矣
　　　點青金法
用膽礬緑礬青鹽各等分爲末將淡庚打作
片子以醋調藥末如麵糊相似塗於金上又
以赤石脂爲末牛糞調固濟陰乾文武火燒
三伏時再入甘鍋消作汁成色寳矣
　　　長生匱法
定州磁合一箇用六一泥固濟了生汞朱砂
各一兩生銀末一兩先下水銀次下朱砂壓
汞糝一重朱砂一重銀末如是重重盡爲度
更令封閉當後入小爐子内用糠火脛炭兩
握長短於合子四邊各一兩火爲四堅炭養
七日夜候日足一斤火煆取出合子内藥却
入藥合内又入生汞二兩依堅炭七日又依
前入汞二兩養七日取出鍊之成寳也又入
汞二兩七日火數足如是出入二兩長生不
絶也




諸家神品丹法卷之五
諸家神品丹法卷之六馨六
　　　日華子點庚法
百鍊赤銅一斤太原爐甘石一斤細研水飛
過石一兩攪匀鐵合内固濟陰乾用木炭八
斤風爐内自辰時下火煆二日夜足冷取出
弄入氣爐内煅急扇三時辰取出打開去泥
水洗其物顆顆如雞冠色母一錢點淡金一
兩成上等金又金汞各一兩二味成砂子用
青鹽石中黄鋪底蓋頭膽礬匱水火既濟鼎
了辰時下火三日夜成甚妙
　　　點庚貧女法
汞一兩用金箔五十片與汞同研如泥芫荽
茉自然汁絞杵汁一大盞將汞於無油銚子
内煮了去汁將汞用絹帛絞之爲砂子又煑
之又絞盡爲砂用黄丹四兩與白虎末酷調
拌臼内擣令匀將砂子用烏紙三五重褁將
白虎匱捻作餅子將砂子褁了外用鹽泥固
濟一寸厚陰乾用火煅通赤候冷取出任便
點化用之如無箔用馬兒半錢亦妙宜秘之
　　　罨庚法四神金術
一兩生銀半兩金解鹽青膽又同秤更加硇
硫甘半兩罨成一塊紫庚珍姹女金解鹽膽
礬硇砂硫黄甘草罨成
　　　罨朱砂庚法
取上好朱砂顆塊五兩每塊以金箔五重褁
之安在藥中罨一伏時頭日火半斤漸加至
三斤煅通赤冷取其物不折失任使用
　　　太虚丹經内罨金碧油池法
緑礬七錢白礬四兩青鹽一兩半淡金一兩
槌作片子以新磁合子一隻先糝藥一兩在
内將庚片子入了上庚川藥一兩蓋固濟煆
一時取出湯養成深色
　　　罨金法
解鹽一兩半膽礬一兩三錢白礬四錢青鹽
七錢半焰硝二錢半石腦油半錢右六味細
末如無石腦油以硇砂二錢代作内匱又用
懸匱皂四兩解鹽一兩一處研細如罨時别
用磁缾子一箇先以二味懸匱藥三五次入
在缾子内壅四圍成窩子次入内匱藥三五
次在藥中次入金在藥内又以内匱藥蓋頭
上用瓦片埆定又以鐵絲十字繫了鹽泥固
濟一指厚候乾安平地上用灰抱定上發頂
火金十兩者用火二十斤五七兩者用火一
秤三五兩者用火十斤一二兩者用火五斤
火消盡冷取出看其色已成紫金再入鍋内
𤇨消無妨
　　　罨金法省力而奇
每金一兩用白石脂半兩白土半兩白礬一
錢半鹽四錢代赭石三錢黄礬半兩硇砂半
錢白土裏面白者右細末用小磁罐子内盛
更以代赭石末一錢糝在罐子底上用先藥
一半入在罐内上安金子更以一半徧蓋以
瓦片蓋口炭火三斤或五斤燒過時不妨冬
月燒半日如金多用磁罐子深者如舊釵釧
須先燒一二次去垢膩淨方用前藥只燒一
火其火殘留起藥候再燒時蓋頭用之
　　　伏火朱砂詠泉法
右取銀一兩半好朱砂三兩如骰子大者先
用百花蜜塗過以硇砂半兩用水花煮三伏
時了將朱砂細研骰子者不研次入汞少許
與秦礬拌過入塊子砂一處再拌匀令銀末
以重抄紙一張香墨一大錢細研入百花蜜
中和合匀度於紙上候乾褁砂塊子以線扎
定取黄膠土和油作泥重褁紙毬子匀厚一
指許不可稍有烈縫微火上坐出陰氣盡却
用通油磁器合青鹽一斤留一半鋪底蓋頭
合定固濟了入地坑子内作灰池坐藥合常
用半斤火爲率不絶養七日定就上加二斤
再養一宿去火取開合子令收鹽花將毬子
打開取砂如黑錫再入甘鍋子消爲汁瀉作
錠子都作四兩半以鐵錯爲末又取生朱砂
六兩如骰子者與伏火朱砂同研匀却入合
用鹽花鋪底蓋頭固濟入灰池長用四兩火
不絶養七日足就上加火二斤養一宿去火
冷取出爲上等銀分取一兩半使用却將生
銀一兩半依前入朱砂二兩銀錯末與砂同
研匀依前入合子固濟養七日加火二斤再
燒一宿取出又分取一兩半備費用長留一
兩半爲本添砂燒不絶若不取長添可作二
十兩鑄爲鼎器大如雞卵將鼎坐在熟煻灰
火中别以汞二兩入鼎中口上用濕紙三重
蓋之便以越磁盞合定漸加火煅一時間其
汞成銀却以前法匱養以火二斤不絶一伏
時冷取出任意打造次後於鼎内常養汞二
兩成銀不絶故號湧泉法其所用新生朱砂
先須用硇砂半兩水化煮過後用少許與秦
礬拌過方用徧徧如是妙也
　　　勾銀法對合母法
母五錢汞六錢如常椒湯潔用米酷一升白
礬半兩川椒荷葉各三錢草烏頭二錢右懸
胎煮酷乾爲度其砂如鐵硬取出黑紙包三
重上貼身伏硼膽硇礬并食鹽炒乾等分爲
末先以清蜜三錢調藥半兩貼身再以崑崙
紙包二重其紙剪破作六花糊粘後用五倍
子末醋調包一二重其末用一兩包塗上令
丹滿更以崑崙紙如前包知母貝母白芷仙
靈脾草烏頭黄藥子各一錢同爲末酷調包
之再以崑崙紙包外以黄泥入鹽半兩盞白
蟮二兩千里急一隻研碎和泥成膏固褁入
灰火内煨灰上以三四兩火時時移轉候乾
取出烈縫處補之再入灰火内煨一二時辰
方以五斤熟火匀簇煅盡爲度取出帶貼身
𤇨之不拆宜先以火秤六斤以磚作爐以生
火簇煅固爐
　　　金丹法
白上硫黄一斤通明者細研如粉山池石鹽
二兩細研伏火北亭汁三兩右三味并同相
合和匀便取鐵合用米酷研上好香墨濃塗
鐵合内三徧候乾便入此三味藥於合内以
文武火逼令熱候藥化爲汁出盡北亭陰氣
住火候冷便用硝石四兩細研如粉入於合
足内實按了以粘紙封定合足候乾方入於
鼎内用法泥固濟其法泥用鴈門代赭石如
雞冠色者左顧牡蠣赤石脂等分細研如粉
入北亭砂汁匀和入臼杵一千下以來方用
固濟相合并足周回唯務緊密爲妙合鼎上
用鐵關關定切在緊密候乾便取鉛三斤於
銚子内鉛化作汁用小鐵杓子抄於合子足
四面候匀徧便鋪鎔鉛汁漸漸灌於鼎内直
至鼎滿合上二寸以來便選成合日夜半子
時起火初六兩日加一兩至六日滿足候藥
鼎冷定用小鐵鑿子去其黑開合取藥眞如
黄金色便於乳鉢内細研如粉用
　　　化庚粉法
上好庚十兩汞五十兩貯於罐内常用火煖
將庚燒令赤投於汞内用柳篦攪化盡爲度
用鹽三斤與金泥同研唯細便入一大鐺内
匀平上用勘盆子蓋鐺以泥固濟周匝令密
慢火煅之却使汞飛上以汞盡爲度其庚粉
於盤内日曝乾後細研如粉雌黄八兩通明
葉子者研如粉戎鹽四兩研金粉十兩雄黄
八兩研如粉如雞冠色者妙右五味藥並細
研如粉别换鼎合一依前法用米酷濃研香
墨匀塗合内還用文武火逼合令藥作汁一
依前用硝石四兩研如粉安在合足内實按
以麵糊紙封定合足便固濟合蓋入於鼎内
準前泥固濟合足上用鐵關關定後陰乾一
依前法先取鉛三斤於銚内鎔成汁以杓子
抄在合足内四面相次更鉛汁漸漸灌滿鼎
内至合上二寸以來一依前法選成合日夜
半子時起火初起六兩日加一兩至六十日
滿足候冷定用鐵鑿去黑鉛取合其藥當作
紫金色每一分於乳鉢内研細可制汞一斤
立成紫磨金此非世人所有是神仙秘授之
若於助道須知足矣
　　　伏火北亭法
北亭砂三兩明白者以黄蠟一分半鎔作汁
拌北亭令匀作一團子以紙褁炒風化石灰
一斗用磁罐先將一半石灰入於罐内實築
内剜一坑子放北亭在内上又將一半石灰
蓋了準前築實初用火三斤以來漸漸加至
五七斤三伏時足乃再用十斤火煅通赤火
盡候冷取出用生絹袋子盛又掘一地坑可
受五七升滿添水候浥盡水安一細磁碗在
内上横一杖子懸釣北亭袋子於碗上更用
盆子蓋了周回用濕土壅盆子勿令透氣三
伏時化爲水取此水拌和前件二味藥
　　　伏藥成點汞爲庚法
每汞一斤用藥一分於新鐵銚子内藥置汞
上用茶碗子蓋定固濟如法安銚子火上專
聽裏面滴滴之聲將銚子於水内淬底如此
十數度其汞已伏砂如黑砂子别入甘鍋内
銷鞴當爲紫磨黄金其於變化不可具載
　　　神仙鍊金成丹一名换骨丹
粉霜五兩砒霜五兩九轉飛者如不能轉但
以火煅之亦可右二味同研以左味可團之
者㬠乾以北亭砂硝石白礬太陰玄精石鹽
花已上各一兩礬石赤色者右取一箇固濟
瓶子先以鹽花三兩或四兩築入瓶子底令
實即入粉砒團子在内上北亭等旋入鹽花
築令緊實如瓶不滿更以鹽花填令滿如法
固濟不得少有皴裂直待極乾了入鼎鼎底
先鋪鉛一斤即坐瓶子在鉛上以鐵條關定
别鎔瀉入没瓶子三寸即埋入灰中以蓋子
蓋定常以火養令鉛軟爲度候六十日夜滿
加火於鼎上下令通赤一日即待冷更燒鼎
令鉛鎔即瀉出瓶打開去匱藥其二味色如
雞黄可愛細研之飯丸如菉豆大每丸點汞
一兩成寳若要服食空心茶酒送下一丸補
虚煖水臟神效難述以糯米飯爲丸
　　　伏火神錦砂法
用山澤六十四兩打作葉鉸爲棋子様用顆
塊朱砂一斤懸胎音製畢拭乾用百花蕊將
砂子滚過上貼身藥以緋帛各顆褁了於日
中㬠乾用磁合内養一月火從慢至緊日數
滿足别用水火鼎先將養出神砂放於鼎澆
入音製汞二兩固濟了燒二日夜火候足放
冷開如伏火再澆汞二兩如未再燒燒汞至
三斤止别用甘鍋消汁爲寳
　　　懸胎
將前神砂以布袋内貯之用新砂鍋以苦酒
一十瓶白上硫黄一兩半用鐵杖子横於鍋
上勿令着底慢火上煮酷盡爲度㬠乾貼身
將砂子用煉過百花蘂滚過用西硼砂鉛白
霜白礬三味爲細末貼身在砂子上以緋帛
褁了於日中菓乾入匱匱法將山澤打銀作
葉鉸爲碎棋子様以醋拌匀一半銀葉子舂
於磁合内將砂子如栽蓮之法匀勿令相犯
後將一半銀葉蓋頭後用寒水石白礬爲灰
固口縫上更以鐵絲十字勒定上更以鹽泥
固濟乾入爐灰池土釜一箇内可盛一斗五
升先下三脚子上坐合子將萬錢灰羅上可
用一斗二升下頂二兩從慢至緊卯時下番
火申時添一番火覷火大小匀勿令斷絶養
至一月火足其砂堅硬出入水火鼎
　　　水火鼎法
用鐵鼎一箇可高六七寸將砂子放於内上
澆窨製汞二兩上用一鐵盞四下鐵絲緊定
密固濟乾鐵盞内添温水下火候
　　　火候法
從慢至緊燒二日夜火候足放冷開鼎如伏
再澆汞二兩如未燒燒至三斤汞止若要成
物𤇨銷成汁汞爲至寳
　　　神仙濟世術
砒霜四兩白者爲上粉霜一兩母五錢末汞
五錢同上藥研匀不見星右將磁鼎一箇用
鹽泥固濟一寸厚陰乾鼎内用生汞塗過取
前藥下在鼎内用飛過白礬半兩寒水石一
兩研細醋調固濟口縫上再用鹽泥固濟候
乾將鼎入爐先將熟火三二斤下在鼎周回
從寅至卯漸加火須管炭一秤半罷火候冷
開鼎取藥出用後藥匱養之
　　　匱法
取白磁合一箇不要見水先用風化粉次寒
粉捻作一坑子放前藥在内上却先用白礬
粉次寒粉次風化粉裝滿合築實用元蓋又
用前泥固濟口縫固了又用鐵線纏定通用
鹽泥固濟乾下灰池養火七日取出爲度淨
茆一兩點藥一錢製三粉白礬寒水石燒風
化亦再燒爲灰
　　　拔茆法
用桑灰玉女草灰灰滌灰三物同淋爲汁又
瓜蔞猪胰白丁香等分爲末入於汁内放於
柳槽内板之十次甚淨一斤可得十兩
　　　鉛砂法
靈砂一兩鉛一兩右先將鉛鎔爲汁次下靈
砂末爲砂子便窨製
　　　窨製法
舍松浮萍草芰女桑葉右爲灰以左味淋成
汁數次將前砂子音製二日夜拭乾用甘鍋
便消消時以白礬焰硝鹽各等分爲末蓋頭
成汁傾出成寳矣後入神室内若不入神室
用
　　　分胎法
皂角末血餘焰硝撮掠爲上色之寳一法用
鐵炮滓分亦可
　　　四神丹法
靈砂一斤加雄黄四兩加硫黄二兩爲末窨
製一日夜却入罐子内再燒爲靈砂又研爲
細末加雌黄四兩又雌黄一兩爲末窨製一
日夜又入罐子内燒爲砂子又研爲末入朱
砂四兩硫黄一兩爲末窨製一日夜又入罐
子内燒爲砂子研細點製萬无一失
　　　三對粧玉女投胎法
銀汞銀各三兩右先將鉛爲汁次入汞同炒
成汁次用藥於後磁石花椒信硇砂青鹽枯
白礬乾藕血餘已八味等分右細末投於鉛
汞汁内數次直至鉛汞色潔白爲度後用眞
銀三兩先消成汁次投鉛汞砂在銀汁内若
有煙起投玄青三五次傾入油槽内以爲上
等之寳
　　　玉女投胎法
眞鉛三兩打做薄葉子剪碎入汞三兩煎水
一升用白礬半兩椒三錢右件於臼内杵同
如泥丸如櫻桃大用布袋子盛了於好酷一
瓶入白礬鹽椒爲末同煎煮袋子醋盡爲度
將丸子取出袋子用冷水浸一時入匱
匱法
用伏火砒霜四兩擣爲細末入磁合子内鋪
底蓋頭丸子在内外用赤石脂末固濟口縫
匀令透氣上用鹽泥固一指厚炙乾下灰池
火養七日候足取咬着无草聲可用如有草
聲再養无了草聲去了諸藥用伏死砒霜消
作汁將丸子抛在金汁内煎一碗飯時傾在
鐵器内放冷取出丸子用温水洗淨丸子藥
再入淨鍋内同消一處作汁傾在油槽内决
成寳也每三錢可點化七錢茆成銀也
　　　伏砒霜法
砒霜二兩焰硝四兩白礬五錢白虎五錢右
件四味同研細末入甘鍋上用五七重濕紙
固口頻以水濕紙勿令乾了下用木炭火五
斤煅半時辰作汁傾在器内放冷擣爲細末
乃是前過氣鋪底蓋頭藥也
　　　結汞法
白礬油四兩伏硫黄二兩先着礬油二兩入
鍋子硫黄一兩安在油中以鹽泥固濟燒鍋
子通赤中自然成匱然後取出待冷下汞二
兩上更着硫黄二兩着醋紙一重上用黄土
酷拌半乾半濕得所安紙上以鹽泥固濟安
爐中先用牛頭墼四口開四門向上平安墼
一口開一孔子上安甘鍋子令穩周迴向上
側墼爐甘鍋周迥用稈草灰填實外向上厚
一寸於灰上長養灰火半斤養七日後便成
其藥如附子或如構子之様上有焦黑色然
後别入鍋中大斷鞴成汁入少許井鹽待鹽
盡即瀉入模中成錠子此藥便爲藥主白礬
油白礬細末用厚白磁碗着米酷調如餳稠
如是也厚薄從下漸漸着炭火養經一兩餐
開待欲乾稍冷便缷紙上擣爲末一依前者
用之
　雜法
　　　獨體法
上好銀一兩末汞一兩和石臼中用前藥搗
三五百下結爲砂子以熟絹瀘過入石鍋中
以鹵鹽白礬青鹽以酷漿相和熟攪煑三日
三夜取出入鹽匱中文武火養一日取出細
擣入粉霜一兩和之又入鹽匱中以鹽泥固
濟用馬過火養七日七夜火不得絶後大火
煆了冷取出藥一兩分三徧點十兩以成秘
之
　　　伏火硼砂法
硼砂一兩知母一兩右細末用炭火一斤將
甘鍋子坐於火上先將一半知母末入甘鍋
内炒成灰傾出便入硼砂在内良乆作汁溢
沸用知母末壓下自然伏火矣傾在磁盞子
内成垛子每庚銀砂子入於匱内將硼砂爲
末用好米酷於手中調塗在砂子令匀如匱
内出來時却於砂子上刮取後亦再使用得
　　　伏火焰硝法
焰硝一兩砒霜半兩同研細白虎末作坑鋪
蓋砒固縫外固之了三五斤炭火煅赤次增
入砒半兩再增至四兩作匱養母砂子一兩
砂子用二氣尤佳
　　　又方死信法
信朴硝各一兩白礬二兩右細末先化開硝
礬一半入信了後以半硝礬蓋之枯定爲度
後藥味陽起石三兩白石脂二兩寒水石三
兩枯右入前藥同爲末水和丸皂子大㬠乾
入砂合子内以炭火燒之至五色霞光出現
即成此神仙術也
　　　伏信玉女拔
金脚信一兩右將信末三二重帛子褁定以
生姜自然汁調白麵作糊糊了又取地膚子
末二斤以酷和作塊褁前藥以木火炭五斤
燒自寅時至申時中
　　　金鼎伏砒法
砒一兩用定磁甌兒一箇盛錫三兩坐火上
銷開將砒如皂子大逐旋下之少時浮起取
出放冷取砒與朱砂等分同研入甘鍋内入
風爐煆之立死可以作
　　　伏焰硝法
朱砂要好者三兩桑白皮二兩苦參一兩右
細末先取硝一斤一箇匱藥末鋪蓋入硝末
在中間不固濟火燒通赤成金汁如玉可以
成物作器用法硝不以多少放在甘鍋子内
以苦竹葉塞鍋口





諸家神品丹法卷之六
















