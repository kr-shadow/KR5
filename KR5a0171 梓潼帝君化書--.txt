#+TITLE: 梓潼帝君化書--
#+DATE: 2018-05-12 10:21:36
#+SOURCE: github.com/kanripo/KR5a0171 master 2430b100                
梓潼帝君化書序騰七
化有二理有變化之化有教化之化自無入
有自昔爲今以幼壯爲老死以老死爲嬰稚
此變化之化也三綱五常是非邪正上以風
動其下下以獻替其上此教化之化也今吾
所降前後九十七化元命者序太始也流形
者本太質也生民者明性習也易俗者變夷
禮也稽古者覺後知也奉眞者遵道法也寧
親者報劬勞也幽婚者戒苟合也淵石者重
有子也馴雉者誠感通也回流者護先塋也
降瘟者顯籙驗也好生者習醫業也天官者
醫業成也薦賢者公道開也格非者和聖賢
也榮歸者知止足也敦宗者念本支也歸寂
者遇釋法也君山者喜幽清也感生者不能
忘情也奉先者思繼志也孝友者繼絶緒也
沔水者社讒慝也白駒者冀留賢也舉讎者
忘私憾也恤孤者敦友義也慈訓者傳内觀
也盡忠者堅臣節也棲眞者届雪山也山王
者始護蜀也刑賞者罰淫而舉孝也存褒者
憫無辜也回風者罪狂夫也明寃者恤無告
也苴邑者滋生齒也拯溺者善賢侯也雨穀
者惡私心也曲雨者惠小民也殞賊者旌孝
婦也北郭者誨求嗣也返火者敗奸計也平
苴者現陰佑也費丁者賤勇力也石牛者惡
好財也五婦者諫重色也顯靈者不忍蜀之
亡也大丹者遇聖師也巴都者嫉贓汙也婆
娑者明天性也戒龍者和鄰祇也鳳山者尊
所生也魚腹者矜老苦也口業者彰惡報也
東郭者懲巧僞也牛山者分善惡也天威者
戒逆婦也尚義者貴同氣也旌隱者厚士風
也佑正者高烈女也殺生者遠疱厨也酷虐
者戒害物也憫世者念黎元也咸陽者奉帝
命也卭池者報父母也解脱者謂寃不可成
也仁政者悟前非也幽明者戒欺暗也籌帷
者償宿業也如意者大有爲也丁未者兆命
佐聖也水漕者司天澤也桂籍者司文衡也
孝廉者濟太平也感時者悼王化也神扶者
顯八公山也誅暴者戒汙吏也明經者顯先
聖也護聖者顯大功也明威者戒士夫不欺
也濟順者奉帝保民也濟迷者懲不信也忠
顯者佐皇國也聖治者歌太平也摽忠者濟
時也興國者忠良也止足者辭王㫖也訓逆
者誅不孝也戒欺者正名也誅悖者勸孝也
眞元者拯難也拔苦者悼亡也福瀘者平夙
寃也昭明者見畢工也摩維洞天者顯後化
也放生者戒殺魚子也弭蝗者拯救萬民苦
也是故聖人神道設教始有天人相因人神
共理之化要其所歸不過垂世立教之大端
也
延祐三年春中書因太常定議根予自周歷
晋之出没原古迄今之事業録予爲忠國孝
家益民正直祀典之神閲予舊封神文聖武
孝德忠仁王崇褒爲輔元開化文昌司禄宏
仁帝君因予靈應廟額表曰佑文成化之祠
徽號益彰汗顔愈熾每思所以禆益公道輔
治皇元者其跡淺陋不足稱述聊以予所化
之實自爲一書以答綸音之萬一允以道業
誨人者謂之教躬行於上風動于下謂之化
風化之源在乎風化之主考其事之美惡則
知化之所由淳朴既衰民心不古刑政極而
鬼神化焉蓋天下之民淪綱毒法逭于朝典
者必受冥誅古今昭昭綽有常憲故官府治
民神祇理世一也要在明教化示斯民遷善
遠罪耳奈何幽明殊塗隱顯異勢聲跡既不
能相接雖有教化令典將何舉而示民哉此
冥冥中理世尤爲力之難也予素知此義故
曲爲神人交接之術與承職百靈共白于帝
作飛鸞闡化之法筆降人間爲幽明通貫之
埋仰蒙帝意仁愛下民允從奏議故予往歲

已曾宣傳化跡其事雖若自侈此身作爲之
實然化跡之傳亦顯教明法示人遷善遠罪
之微意其於淑人心善風俗力挽頽波捨此
則何以哉比者欽蒙上帝誕降嘉命賜以二
十一司官屬明具所職俯治下方一則俾贊
襄天府生成之功一則俾密資聖朝平治之
隆也叠承寵光罔敢逸墜孜孜弗逮于兹有
年矧予化書九十七帙布在人間久矣濫觴
于腐儒之手以魚爲魯以根作銀珷玞混石
玉者衆矣不訂炤以示人彼將曰好事者附
會妄誕尚鬼神耳羣疑之中得貞确端懿之
士某等爲吾反覆辨校南北二本式質鬼神
予命之曰比者南本則厞　實多北本經予
親校事實詳明斷自丁未化前更定舛訛桂
籍化後删改繁亂予又增及甦民化科舉化
爲九十有九姑虚其文以存後意俾正校者
梓木傳行以示來哲庶無疑妄人之言曰聖
人神道設教九經並明日月博雅君子代不
乏人典明教化猶不能家喻户書何區區化
書之帙能砥柱于中流耶鳴呼其亦不思而
已矣化之所存道之所存也居官者覽予化
跡若是之嚴忠廉幹濟之心未必不凛凛也
文人儒士觀是化之終始知赫赫之若臨未
必不祇懼修省農工商賈雜家者流聞千百
載之駭聞欺心者獲天誅口業者被神戮善
有賞惡有罰未必不寒心竦毛遷善改過習
釋道者知劫運果報之昭昭未必不全其心
而蹈其矩奚啻頑夫廉懦夫立耳鄙夫之言
曰子不語怪力亂神何怪神之多多此非時
中之人斯不可語上也斯守白公之信也予
之匡人于修齊治平之途非左道之術耳斯
化也雖不能與天地立心與生民立命與後
化也雖不能與天地立心與生民立命與後
世開太平識者未必不知予心之輕重也若
夫予之神在天下若日月之運于天予奪嗣
禄職掌文衡天下小大事端靡不該括吁回
風返火既行之于往雷勵風飛不能行之于
今耶咨爾天民體予至意立仁義于詩書之
圃策忠孝于廉讓之鄉共躋仁壽同樂太平
幸也否則恭行天罰及悔何追予忝膺重寄
恐負天子寵光故此爲叙
　吾先奉
玉帝敕授以如意飛鸞墨跡于天地之間也
　救末劫爰命梓潼君也今吾之九十余生
　之化故命于勿于堅重校勘此文今已周
　矣請命於吾親跋于後耶
　九十余生闡化機扶生拔苦拯灾危證果
　梵迦如來藏再出神文福他時吾孝友也
　勿堅二生吾文已就重出斯寳如意持之
　萬里古語云千鍾馬金厥有名一朵雲生
　脚下登三天高臺入地去一枝消息泄春
　靈此中造化藏千里可否人生在此中二
　生知機否
　縁事將成信有時人能弘道復何疑
　不因百尺樓工畢爭得多生事跡垂
　典實任從譏衒耀始終庶可見云爲
　從今又被人間世傳出清河百詠詩















梓潼帝君化書卷之一
　　　元命第一
　混沌初分濁與清東南分野景鮮明
　中含太一氤氲氣吾已潜符造化精
　獨占辰宫雙女上兼司火德五行情
　率然自猒居荒落脱蜕終期道果成
吾本吴會人生於周初迄今七十三化矣
　　　流形第二
　遁跡靈巖不記秋目光開閉自剛柔
　吞霞滿腹無飢渴養息潜眞任去留
　數足轉形歸孕乳時來隨分事王侯
　會稽勝地堪揚化張氏生身世屬周
予方遊人問忽至會稽之陰見一隱者年五
十許具香燈仰天而祈時中春丙夜天文焕
爛張翼二宿昭然在上俯而聽之隱者姓張
適符列宿予於是生焉
　　　生民第三
　北堂一夕夢吞珠隱隱襟懷震肅初
　厥月誕彌延穀旦靈光克滿耀籧廬
　儼思不與羣兒戲嗜學仍於百慮疎
　耆舊相逢每相許謂吾他日是鴻儒
張氏出黄帝之子名揮始造弦矢張羅網世
掌其職子孫因以張爲姓顯於吴
　　　易俗第四
　吴因泰伯遺風後一變民情似島夷
　剪髮務從安澤國文身將以禦蛟螭
　性情不願隨時俗冠履惟思習禮儀
　始也親朋嫌矯飾終焉鄉里翕從之
予之鄉剪髮而文身蓋便於入水而習成夷
俗也予既成童矣心所不樂乃尋冠屨自習
禮文内外莫不以予爲異及其久也從予而
化者十有七八焉
　　稽古第五
　三吴僻處在天涯文物無稱少麗華
　帝典未嘗傳遠裔皇文那得到農家
　幸因膚使傳縑素頓悟卑情識制麻
　從此一方絃誦美區區風教已堪誇
予鄉距京周甚遠文物無稱一日有耆舊謁
吾父者口誦唐虞大訓數篇曰有中國使人
傳此予好之就彼習焉隨口記授無遺於是
邑人願學者從予習之皆以予爲師
　　　奉眞第六
　寂寂茅茨晝掩門行人稀到水邊村
　深耕偶得黄金像久瘞猶纏紫葛根
　不忍鉟鎔虧體質聊將焚獻度朝昏
　送歸海嶠禳灾沴一境生靈賴庇恩
予之居事畎澮忽於鋤下得一金像頂冠如
崇山叠聳被服如霞綺舒麗紺眉月面儼然
慈祥憑几巍座荷花爲臺高尺許重鈞餘初
未知爲何神詢之故老或曰元始天尊像也
昔夏禹理水冶金爲神用鎮方岳豈此像之
類乎吾家素貧雖迫於衣食而不敢起鉟鎔
之心一日海風翻浪遠邇奔駭非人力可支
予謂衆曰家有金像得之儻來今爲衆捨之
以祈海若洎于安息乃率衆乘高以像投狂
瀾中俄然風止潮迴一境獲免邑人以是爲
德也皆以糗糧布帛見謝拒之不能自是温
温然家道苟合矣異時記憶投像之所蹤跡
之沙磧有光掘出舊像仍載歸築宫室安奉
邦人敬事之
　寧親第七
　母氏劬勞歲月深風寒暑濕久相侵
　醫巫診視皆無效針炙頻仍殆不任
　剔股和羹償宿願吮疽出血本誠心
　分明夜聽天神語一紀延生表至諶
予既冠母氏六旬矣少時勤於織絍飲食失
時嘗致疾疹逮此衰暮重之以六氣所淫遂
成大苦疽發於背始以巫覡祈禱中更醫工
砭劑月餘皆不效予不離卧内日夕省視未
嘗解衣而息計窮矣乃爲吮疽出大膿血疾
少間醫曰疽根附骨未易出也越三日復吮

之忽覺口中充滿吐而視之有膜如綿纊膿
乳如米粒母氏漸安而以病欠食少復成羸
瘵醫曰此痼疾矣以人補人眞補其眞庶可
平復予因夜中自剔股肉烹而供之忽聞空
中語曰上天以汝純孝延爾母一紀之壽翌
日勿藥果符神言
　　　幽婚第八
　婚對由來不等閑此生期遇是前縁
　靈骸不朽如相待清夢重遊豈偶然
　嗣子已堪傳後業芳魂俄復掩重泉
　壯年頓絶陰陽事衆議稱予骨是仙
吾少也賤性靜而寡合年逾冠矣未有室家
非特良媒之不至抑亦予無好逑之心也嚮
因母氏嬰疾以未見孫息爲恨予亦有不孝
之憂一夕夢至林麓孤塚巍然旁有一門一
女子靚粧而坐其中顧予而語曰君非張善
勳乎予訝其以名見斥也請其由女曰妾與
君雞犬相聞乃仲氏也曩者妾之叔父與君
家會談君之美以爲好學尚禮古君子也議
以妾歸於君吾父以君貌寢而難之然妾之
慕君心已一矣後許於鐘安孺鍾富家子而
清議無聞妾心恥焉由此得疾而終今三年
矣妾之來此以君之故君曷爲我圖之予悸
而悟月餘再夢如初暇日因與友人儀堅成
縱步尋幽忽至一所宛然夢中境也方告吾
友共訝之塚中人出呼予爲郞蓋夢中所見
者也儀實仲之舅家因走告仲氏之父母迎
女以歸卒爲婚姻云
　　　淵石第九
　春光淡淡景遲遲春水溶溶淺且漪
　羅綺岸邊揺倒影神仙衆裏悟前知
　白文細篆成淵字青石圓形似小龜
　生子立名符感兆貴知天與自無私
仲氏婚三月鄉人士女已嫁而未孕者相與
臨神潭摸石得石者宜男得瓦者宜女蓋舊
俗也仲預遊人中吾母謂仲曰潭水靜深黝
然莫測宜從上流淺處求之仲方徘徊潭中
忽起花沫如吹仲以手捫之得一石大如雞
卵六出如龜狀青而白文隱隱如淵宇意感
而有孕既生子名之曰淵石方齠齓仲忽告
予曰吾兒眞如君耳宜善視之妾與君世縁
盡矣語畢而逝予乃不復再醮
　　　馴雉第十
　天摧地裂情堪擬荼毒無門救二親
　負土培墳酬怙恃寢苫枕塊益悲辛
　黄泉路隔嗟何及白雉情傷亦自馴
　禮制三年情罔極節哀于以率中人
予年三十有六歲在作噩疫毒流行人無免
者鄉邑蕭條路無人跡予父八十有五母七
十有三盛暑中皆得疾同日而逝於是自持
畚鍤以營大事乃於路傍倚廬枕塊以終三
年常有白雉一雙棲於林上每遇祭奠飛鳴
而下俯仰咿啞如欲言者及終制而去
　　　回流第十一
　壘築墳崗不憚勞何期平地發波濤
　松楸欲變無何有棺槨猶憂不可逃
　大洞仙經除厄難眞金聖像鎮鯨鰲
　秋霖已霽湍流息喜見平田廣且高
予考妣墳岡去居之南止百餘步蓋一時忽
遽卜之云吉自以爲便於省視初不遑他恤
也葬之五年墳西三十里洪水暴發平陸成
溪以墳爲岸水源不竭勢頗峻急吾心懼焉
欲改葬之無及矣乃齋戒守墳日夜誦大洞
經不輟併取家藏金像而嚴事之洎於無虞
次年秋雨霖霪傍溪湧漲數流爲一吾益恐
及水落視之則墳前溪谷變成堅隴廣一里
餘自是松楸無害矣
　　　降瘟第十二
　雙親之死爲瘟災切骨銜寃痛且哀
　生續恩隆情不匱幽明路隔憤難開
　神兵執崇明中現法籙傳眞夢裏來
　落筆成符救民瘼豈容五鬼暫徘徊
予之二親皆死於瘟時暑嬰毒荼苦滋甚每
念瘟鬼之酷恨之切骨而幽明路殊力不能
報心嘗怏怏焉比因墳岸回流實自大洞眞
經金像之力於是益勤持誦而敬事之洎獲
陰祐以治瘟鬼又三年忽夢所事金像語予
曰大洞仙經爾熟記矣大洞法籙爾未見也
今當授汝以治邪魔非惟可以契汝初心亦
可佐天行化助國救民也袖中出書二予百
拜而授之既覺書在枕前其一曰大洞籙又
一曰大洞法因開籙書讀之至天騶甲卒一
萬人度之句忽風雷晝暝金甲朱綬者無數
列于予前俯而請命三人持紅旌立於衆先
白予曰願聽使令予方恍惚不覺厲聲謂之
曰吾令汝等治瘟鬼此鄉某家闔門病瘟爲
吾驅來語畢一持旌者領百餘人入其家俄
頃執鬼使五人出有蒙虎皮者冠雄雞者貌
苦人者若鵠頭者若驢頭者所執者水火羽
翣斧鑿之具予怒而叱之將滅其形彼乃有
辭曰弟子等歲運所生歲氣所成所遊有方
所病有人陰譴重者受其災天命絶者致其
死亦非弟子等敢私若蒙眞官賜以寬貸此
後願聽約束遇有行瘟見眞官符籙所在即
不敢至矣予因依法授以教勑而去閭里有
病瘟者予與之符法皆得全活
　　　好生第十三
　風寒暑濕因天變飲食興居病在人
　黄帝脉經詳子母神農藥性辨君臣
　撫摩針炙隨輕重補瀉椎移有故新
　但得天民無横夭勤勞不恤此心眞
予以法籙救人疾疢衆矣遠近之人踵門求
治者不可以數計其有染瘟病者著邪崇者
受廬痢者逢殃魂者遭鬼擊者　神者惡氣
者一一全活然有臟腑冷熱虚實之不齊飲
食起居勞佚之各異或因喜怒哀樂而感於
内或因風寒暑濕而受於外此皆岐伯神農
氏之學非道家法籙之事也人有懇於予而
不能全其生予實赧然不足於是講究脉理
翫味藥性討論五行之勝復習熟九針之法
迎隨勤苦六年始達其妙自是天命未絶者
無横夭矣
　　　天宫第十四
　作善家庭秖自憐不期聲譽乃喧傳
　名聞王國心無愧位列天官事有縁
　六氣和平方晏粲萬民疾苦易安全
　當年稱職吾何力君相明良化使然
予活人衆矣聞於君上方以砭劑爲事而又
爲京周所知馹召至都既以國君所薦又歷
試之以予爲醫師掌萬民之疾苦隸於天官
予甘心焉於是教戒徒屬使勤其業蓋成王
之世也時其王畿豐稔六氣和平民少扎瘥
之疾良由上德之所致使予得以稱職焉
　　　薦賢第十五
　人之有善如吾有已達仍思未達人
　大智潜心能創物妙方治疾可通神
　推賢汲汲誠無隱自代區區意本眞
　奏徹宸聰蒙上賞驟陞諫列作臣鄰
予之屬有瘍醫公孫智叔者賦性慈慧而記
問詳博深明百藥之性味創造丹砂雄黄礬
石磁石石膽爲五毒之劑其説蓋取丹砂養
血而益心雄黄長肉而補脾礬石理脂膏而
助肺磁石通骨液而壯腎石膽治筋而滋肝
外療瘡瘍之五證内應五臟拘之以黄堥熟
之以火候藥成傅瘍無不神效乃以其法著
于世則予自以爲不如而彼居予下因舉智
叔自代使兼予職無幾上躬不豫鬢有疽生
一夕訌潰厥勢危殆以前藥傅之應手而差
於是智叔始有醫師之命以予直情無隱所
薦得人宜膺上賞遷爲司諫
　　　格非第十六
　太醫活國利非輕暝眩輸忠政乃成
　形迹相忘疑自釋樞機不密禍由生
　微言忍使彰君惡削藁何妨隱直名
　但得聖朝無過舉不辜榮禄是眞情
王若曰咨爾善勳直情無隱朕念良醫活人
大醫活國今寘爾言路以旌汝賢汝其以救
疾之心救正吾失鳴呼惟良藥苦口而利於
病忠言逆耳而利於行爾往欽哉毋易所守
予三辭而後受之既預七人之列日近清光
雖君相聖明無大過失而予愛君憂國之心
一步趨一食息未嘗少懈也成王幼沖之時
聽政于周公及親政事久矣嘗有不平之語
予恐左右得以乘間也每以君臣始終禍福
幾微爲戒而諫草屢焚人無見者故公之東
征雖有四國流言召公不悦之隙而終能保
全蓋予亦少有力焉
　　　榮歸第十七
　十年膴仕抛桑梓一旦榮歸復里閭
　嗣子丱童驚弁服田園蹊徑訝丘墟
　遊仙夢覺空勞擾涉世情疏自卷舒
　再識北窗春睡美任從鷄唤五更初
予在京周十年久違桑梓倦翼思還每念怙
恃無恙時身在草莽及所天既失乃受榮禄
雖食稻衣錦何樂之有一日見周公鷗鴞之
什惻然有感於是起歸歟之興告老乞骸之
請數上始從其欲公卿士夫設祖席東門之
外既歸里人迎候予乃自近郊舍車而徒鄰
曲以予爲榮
　　　敦宗第十八
　宗人本是一根生貧冨誠難較重輕
　禄廩倘來何足吝親朋至此若爲情
　死生並與周婚葬俊秀仍須爲作成
　他族聞風喜相傚三吴漸有義莊名
張有數族居多貧窶予歸之後徧求訪之幼
者已壯少者皆老生死榮悴惻然可驚其貧
不能自振者猶故也於是興起義莊以淵石
主之貧困者周給之病者醫藥之男女成長
者婚嫁之子弟俊秀者教養之他族聞風翕
然相傚義莊滋廣習俗成美矣
　　　歸寂第十九
　聞説西方大聖人苦空寂滅以爲眞
　行歌自信浮雲喻坐想徒勞夢幻身
　得訣坦然超彼岸忘言聊以谷吾神
　從兹始悟歸根埋南北東西任屈伸
予之在朝也聞方外之言曰西方之國有大
聖人古皇先生者不言而自化無爲而自理
以慈悲爲主以方便爲用以齋戒爲常以寂
滅爲樂視死生如朝暮等恩讎如夢覺無憂
愁忿懫之情蓋知浮生不久求於無生者也
予嘗慕之及辭榮而歸道逢隱者行且歌曰
朝陽之暾觸石生雲初焉髣髴已而繽紛隨
風而出蕩漾無垠俄變化以歸盡杳不知其
所存伊仕者之利禄忘其勞而駿奔忽暮景
之見迫向大限兮逡巡將投足於幽趣爲異
類兮芸芸予聞之始也駐車而留聽少焉憑
軾以敬禮終乃下車而泣謝謂之曰適聆妙
理深契愚衷願惠格言以度殘喘乃於通衢
百拜而力懇之行歌子仰天而嘆指予以心
印授予以正訣曰此西方大聖古皇先生歸
寂法也子能念而習之可度生死死而不亡
證無量壽果終於彼岸則可成正覺中道而
廢則猶能擇地而處可爲神仙予授教焉於
此塵縁既畢百慮頓灰時丁灝秋會集親友
留頌而逝頌曰秋風瑟瑟秋月白白吾得之
眞知身是客
　　　君山第二十
　君山一境最清幽鶴馭徊翔爲少留
　湖景昏明從晝夜林光疏密任春秋
　無身不顧千年藥有道誰貪百里侯
　極目煙波供受用飽聽欵乃看夷猶
予既遷化將往西方適至洞庭君山之上愛
其勝境因少留焉于時上無君相臨制之威
下無血屬係累之念超然物外獨往獨來水
光山色四時可愛吟風嘯月此樂何窮追思
前事殆一夢耳方且仙遊勝侣朝夕往還不
聞塵境之勞生但見洞天之眞逸久之有二
青童自天而下敬宣帝㫖以予爲君山主宰
兼洞庭水治
梓潼帝君化書卷之一










梓潼帝君化書卷之二騰八
　　　感生第二十一
　神識君山歲月遥洞天深邃絶塵囂
　偶嗟涕泣無從出已覺悲魂不可招
　奪舍投胎縁未足拖泥帶水恨難消
　玉壺不肯藏春住漏泄陽和見柳條
予在君山久矣一日春水初生湖口有大舟
艤岸刲羊釃酒呼號而祭者甚罄哀婉清切
予聞之不覺情感迫而聽之一婦年三十餘
體有金光三酹而祝曰良人不幸得罪於君
遠竄南荒死於瘴癘家鄉萬里旅櫬言歸日
月不居行將卒哭重念家無兼侍堂有二親
有子在腹未形兆眹若山川神靈察我夫君
以忠獲罪憐我姑嫜暮景無依今臨蓐有期
爲垂陰祐使得一男子以續張氏則妾之性
命雖不保猶無憾焉予在雲路中不勝其悲
涕泗從出忽身墮婦懷懵然無覺久之聞人
語曰是兒是兒予開目視之身在浴盆中蓋
已生矣
　　　奉先第二十二
　厲王監謗衆心離先子忠言履禍機
　流彘早知將易位逆鱗悔不聽防微
　録孤聖澤曾無間美謚英魂更有輝
　徑陟諫垣承世職人言有子可傳衣
皇考諱無忌歸葬河朔母黄氏慈祥明辯篤
于教訓凡乳哺偃息寤歌之次必以詩書言
語誘習鄰兒與予嬉戲則以泥土繒帛結束
設像以爲古人稱揚故事或爲君臣朝會或
爲父予告戒或爲師徒訓勵或爲朋友接陪
每事指陳俾予曉習世故十歲使就外學名
予曰忠嗣追先志也既長而冠王父平子宇
予曰仲母氏嚴三加之禮西序答拜因泣謂
予曰爾父曩事厲王爲保氏掌諫王惡而王
性多忌恥聞其過諫者必誅久之至於監謗
罪死者衆道路相語以目人不堪命百姓離
怨乃以疏告王願王改行除誹謗之令以通
下情王不聽於是流於番禺既而不禄天下
寃之今王仁政詔先朝臣子死以非辜者咸
録其後汝其往哉予乃詣京師登肺石以自
明有詔追復皇考官謚之曰獻法曰忠必告
上曰獻仍以予爲保氏奉先臣之職宣王之
時也
　　　孝友第二十三
　長兄不幸身無後同氣由來本一枝
　母氏悲傷情有感楙陽立繼理爲宜
　北堂既慰慈親念幽壤終爲死者知
　喪禮盡於王父母揚名孝友顯當時
予兄允思不幸早世弗及見之予年既壯有
二子長曰然明次曰楙陽楙陽早惠見憐於
曾大父長至之前夕家廟祭奠予母哭之哀
言亡兄絶世予請以楙陽繼之俾承其後以
慰母心王母趙氏八十而終王父以哀廢食
奠亦不起予以孫承子服斬衰三年哀毁盡
禮聞予中外時以孝友稱予宇而不名
　　　沔水第二十四
　猗歟吉甫氣飄飄勳望才猷冠聖朝
　經武緯文心固美征西伐北地方遥
　鎬京飛語興讒謗沔水聲詩託諷謡
　君宰相歡功烈盛頼予忠諫息言妖
王有賢臣尹吉甫文武兼資縉紳所慕國家
中更版蕩四夷交侵及王即位北伐西征以
復文武之境吉甫任專鉞之命惟予與王居
吉甫居多大略而忽細故王之左右多不悦
者於是讒譖迭興王亦未免於疑方其在京
有飛語聞上予爲多方解釋意猶未明予爲
歌沔水之什王聽之洎吉甫歸功烈既成君
宰膠固中興之績視少康高宗爲優焉
　　　白駒第二十五
　聖慮憂勤既有初一朝德色沮嘉謨
　賢才遯去嗟黄髮詩什形容詠白駒
　束帛自兹通下國羣英俄復集東都
　皇家招隱興王化良自忠言勸用儒
王以大業克濟普覃異恩陞予爲大夫于時
四方無虞玉心少怠一日師氏韋仲將誅章
方上天威肅震寘韋于理於是道德之士老
成之人有翻然而去者予心憂焉乃作白駒
之詩以爲譏刺勸王留意賢才寬容受諫使
在位者無去志已去者冀其來歸隱迹者期
於願仕詩聞於上上意感焉於是詔告在外
責躬悔過復韋之職束帛弓旌日遣無虚未
幾清議歸美士風藹盛天下復見成康之化
矣
　　　舉讎第二十六
　先君飲恨在黄泉在禮讎家不共天
　已死風成無所及後人温叔乃爲賢
　只知所舉惟才日豈憶無辜被譖年
　上亦昭情知此事何妨中外任喧傳
先人之死蓋出於南風成之譖朝之所悉知
終天之痛予亦未忘風成死久矣有子名温

叔有才而賢嘗以國子隸業於韋師氏予以
問韋謂予曰風成之子好學無猒語言可法
容止可則當今貴遊子弟中未有也天道難
知不意風成青蠅之行有子如此蓋瞽鯀生
舜禹之比他日必爲大器予雖有不共戴天
之隙而聞其善行心嘗悦之予既升大夫保
氏闕人詔許舉所知以自代予薦温叔王聽
之卒善其職
　　　恤孤第二十七
　壽夭前途不易知仲將方艾遽傾危
　一身永逝嗟無及五女皆孤益可悲
　納采問名如父在執羔奠鴈及婚期
　死生不變論交日泉下幽魂亦展眉
師氏韋仲將與予爲聯事相知且久一日官
車夙駕出于虎門仲將欲有所陳既前而却
忽偃于地衛士掖而起之蓋已奄奄矣歸而
告殂韋氏無子唯女五人長者以寡而歸宗
次者及笄而未聘幼者已十五韋以忤於王
暴卒禁中既無卹典五女何依予爲備禮而
嫁三人其二幼者寄飬于司諫高之量家俟
其長也納爲然明楙陽之婦
　　　慈訓第二十八
　守志當年正妙齡期頤耳目尚惺惺
　縁深不惑旁門法心著常持内觀經
　花落花開根永在月圓月缺體空靈
　臨終切切垂慈訓證位仙階達杳冥
母氏早年守寡享壽百歲而視聽不衰蓋由
平日常持内觀經紬繹意義晩有所得一日
予方朝退趨而過庭呼予而坐兩孫侍立喟
然歎息曰吾與汝因縁相際得爲母子汝且
華顛吾老可知矣我念人之在世生滅無定
暫來還去如虧盈月如開謝花今世之生乃
前世之死前若無死今何以生今身之死不
明後日之生豈保若解知身是妄直須謹守
眞常但能性定命堅所謂曠劫不壞有功行
者超升上境無惡業者不失人身忍於夢幻
之中莫結寃讎之果吾將永逝勿用深悲臨
别之言切須專聽語畢儼然隱几而逝後再
以童女得道乃生天上是爲妙慧眞人
　　　盡忠第二十九
　奪哀變禮從王事爲感君恩念舊臣
　切諫區區還不聽忠懷歷歷竟虚陳
　青宫本乏元良德白首羞爲諂媚人
　盡節龍泉吾不恨尚憂周道寖沉湮
予有齊衰之憂上㫖奪情辭者再三不得已
而從事禮之變也王即位之久倦於政事一
一勳舊如尹吉甫召穆公南仲方叔或以病
廢或以物故惟予爲老臣上初以宫涅爲太
子予力諫之不能移其愛卒立之及王棄社
稷嗣王親政淫酗暴虐予又諫之王以予恃
先朝之舊且憾前疏怒形于色予乞骸家居
一日有使赐酒予拜受之飲畢有後命子雖
盡忠於國初不以一死亂吾之真然尚憂周
道不有失文武之基緒爾
　　棲真第三十
再出頭來事俞多幾回歡笑幾悲謌
忠誠憂國嗟無及直語逢嗔可奈何
遠望松楸增白髮悔貪祿廩受丹科
雪山一境非塵世來此棲真得也麽
子生於斯世而堅守古道既有言而不用又
玃罪焉䰟无所归情猶不巳哭于宫闈者三
日王聞之以予为妖乃命庭氏率其屬以弓
矢望聲而射之予無身矣射予何爲於是望
故家而靦甚辤王國以遠遊一意西方歷岷
峨背井絡蜀之西陲有山名飛越予以先世
生於吳會與越爲鄰俯面察之名同俗異又
望西極一山高廣殆百餘里盛暑之時積雪
凝寒非塵境也山神白輝曰此名雪山往昔
多寳如來修行於此八年得道又西極真人
久住于此因而證果大夫仙風稟然曷留于
此予聽而止焉無幾帝有旨以予爲雪山大
王
　　　山王第三十一
　北達京鎬千餘里西望岷峨萬點山
　荣辱已抛羅綱外是非不到水雲間
　力誎白虎遺星石匣鎖青龍瑩月環
　南面稱王朝百里有煩帝㫖爲重頒
子方留雪山面被大仙之命旋有㫖以蜀門
旺化乃反鶴馭面來東北見萬峯青單絕境
可愛久之山神公无長等五人來謁子曰某
等識𨽻千斯近見眞官神鋒峻嚴目有光芒
聲欬之音震響嚴谷豈天人乎此間自武王
伐紂微盧彭濮諸國之長佐蜀君主大軍北
向寔經于此逮今三百餘年路僻人稀未有
貴顯者來眞官勢焰如此幸示其來予告之
實山神曰某等亦猒人间遊於斯者也此山
𨽻蜀帝所治名之曰劔嶺其勢北距終南西
接岷峨南通卭徠東挹巴蜀廣裹周币殆千
餘里此山爲要地也自山王白峰圭託孕爲
蜀王太子且百年矣居未有五眞官既聖人
之裔清明在躬積徳累行忠孝全莭神遊於
此行藏有數宜少休焉兼劍嶺之下近有白
額大獸千餘歲矣負此山隅以人爲食眞官
既嘗爲天子大臣則山川之神皆嘗所治者
又玉音來此自可號召羣靈呼吸變化役遣
幽陰驅除此虎亦助天好生之事也予信之
乃矯宣帝㫖召集千里之内山川鬼神咸來
聽命謂之曰帝有玉㫖以白虎害人命吾爲
此山王董爾衆靈誅滅之用命者世享血食
否則天有威刑衆曰唯謹聽令予乃仰觀周
覽現相變化自見身與山等拔一孤竹叱化
長劍屏翳號風雨師清道揮刃一呼響振山
谷虎亦怒氣成雲目光出電跳梁反復吾身
當之衆力併前斃於刃下又於血汙中獲一
圓石狀如墜星公元長識之曰此虎威也予
佩之百神攝畏功成因奏帝先陳矯詔之愆
次及均功之語帝因以予爲蜀北門山王
　　　刑賞第三十二
　幽明政治雖殊異平直存心理則同
　孫滌銜寃堪雪恥宜肩力孝未酬功
　嚴刑不恤笞魚背保奏終期徹帝聰
　小大神靈皆敬畏清明天地蕩皇風
予既即眞爲諸山之王凡所部山川水旱豐
凶妖祥功過皆得預聞而平治之青黎山神
高魚生部民孫滌女方婚之夕魚生悦慕因
拘其魂而亂之爲鄰封白池龍神所察予覘
之與女俱訊既伏其辜歸其魂女乃甦鞭魚
生背三百黜其職山下有故孝子吴宜肩嘗
爲父疾刺血寫楞伽經四卷壽終五年未有
所受予爲保奏以代魚生帝報曰可自是小
大之神咸知敬仰焉
　　　存褒第三十三
　褒侯以女媚幽王王寵褒兮壞紀綱
　黜子屏妻天所猒誅良虐善鬼爲殃
　岳靈遷怒情雖快褒國平民理可傷
　奏達上穹符允報遺黎仁壽遂延長
幽王始娶申侯之女爲后賢而有子宜臼嫡
且長仁孝之風見於岐嶷及褒侯以姒進遂
寵姒而疏后尋以姒有子乃廢申后以姒代
之姒生子王名之曰伯服意謂伯者上無長
也服者天下咸服也於是逐宜臼立伯服爲

太子大臣諫者九人悉族之穢聞於上帝俾
西嶽爲孽以警於王山川鬼神從而不寧三
川皆震山摧水壅勢皆逆流嶽神者蓋白帝
白拓矩之降靈也從而遷怒移檄漢沔褒斜
山神欲埋褒邑褒與蜀接境予訝其太甚即
上奏言褒侯固不足卹國人何辜請赦之有
㫖言金天之神擅檄所治薄責之褒邑之民
免於埋壓厥後犬戎代周棄漢沔褒邑之地
於蜀皆帝意也
　　　回風第三十四
　惡人行惡自招凶孝子嚴親意不同
　爲食成讎情已甚回風反火勢方雄
　滿懷俠氣猶能吐刮面狂飈訝自攻
　留與世人爲鑒戒要知聰直現神通
劍嶺之南民李轅孝於母薄暮有客投之轅
方烹鷄具食客以爲相館喜形色言少頃食
至乃脱粟飯也客不舉匕轅曰家有老母病
起思肉適之司晨不及供客矣客赧然揚袂
而起曰汝以予爲未嘗食肉耶不揖而出夜
闌上風縱火以燼其居時方歲寒草木黄落
煙焰蓬勃勢不可嚮轅負母而出向天呼號
吾適遊其上大不平之因吹氣成風使虐焰
自反客執燧猶在手燎其眉鬢欲走而迷顛
仆火中僅脱其命訊之則曰某俠士蒲光度
也今夏縁都人士女浣花嬉遊有友因醉而
觸良家爲人所辱濱死某以解紛之故投入
水中幾欲不救訴於有司於是亡命周流半
載昨實餒甚心怨於子方爇草時如有人叱
之火及子家而爲風所讎今即死矣不作無
名鬼因告之語畢而殂
　　　明寃第三十五
　須知人命重於山莫把疑刑作等閑
　毛氏䘮身尤未雪良能濫死豈容還
　騰魂附體明寃獄執賊求情伏巨姦
　義敏一言其利博享人血食免慙顔
踰劍之北三百里龜山之下民何志清有男
無方娶魚山侯釜之女逾年釜得疾勢急女
告於姑請以歸寧許之與其夫偕往至中途
記憶奩篋中有黄銀耳璫二垂欲持以隨備
父急難行速而忘之欲歸以復取則日西矣
俄無方之弟良能踵後而呼携耳璫至曰婆
有不豫遣我呼兄且令附嫂所忘之物兄嫂
至姻家則兄可先歸婆已顒望矣無方曰弟
與嫂行吾將歸以省母氏無方既别移時侯
氏悔曰妾家不十里可到無勞叔相從也良
能信之遽與嫂别既還而夜深翌日侯訝其
女已約而來遲遣人逆于路乃見女死而無
首釜疾革而亡其家告於所治何氏以幼子
而鞠之月餘獄成良能自誣别兄之後逼嫂
以非禮不從而殺之其首不存殆爲虎豹食
之矣將就戮良能怨泣龜山之神義敏來告
予察之得實蓋有强賊牛資妻毛氏有所忤
資路逢侯劫而逼之取侯之衣與毛相易毛
與侯年相若也梟毛之首携侯以歸予爲追
毛之魂附資之體藉資之口吐毛之詞自陳
而得實資赴於理女歸於侯良能免焉
　　　苴邑第三十六
　合靈最貴莫過人不易修持得此身
　既會胞胎當愛護却縁衣食使沉淪
　伊予幼幼情何異天地生生本自均
　從此一方風俗變刈蘭凶釁免傷神
劍北里里折而東之兩舍之餘有邑曰苴饒
地濟人貧編户有子甲則蓄之乙則或否至
于丙丁則不舉矣蓋嗇於衣食以便目前而
不恤其後也張千十冨室也租其田而食者
八十餘家授田之日即有約舊有男子力能
耕穫者留之厥後所生斷不容留率以爲常
千十有二子長者有廢疾不任事次子三歲
有癎醫卜巫禁皆不能治禱邑之神公孫掌
十日不解掌告於予請救之予從焉詢其所
以致殃之由蓋前後租民不舉之子四十有
奇冥漠無歸共爲崇焉予夢其妻李氏且言
之故李氏雖言之千十不悔予乃遣功曹荀
明傳予之言使幼子言之曰棄人之子猶吾
子也愛汝之子猶他子也汝貪人之力惡人
之冗食以耗其穀今四十餘命迫於汝子行
旦死矣千十自怨自艾叩頭出血請命於予
予爲戒之使改其行千十從之其子乃安自
是一邑之人重惜人命生齒漸蕃矣
　　　拯溺第三十七
　秋雨霖霪久不休三江相合勢同流
　鏡潭壅溢深無極城雉傾摧急可憂
　白馬遺黎誠善俗黄高仁政乃賢侯
　栢堅一喝波濤息誰謂驚湍敢敗舟
白馬之邑有民八百餘所都當三江之口秋
雨霖霪三月不止東北二谷與江俱漲咽於
靈嵓峽口卒不能泄波濤泓浸居民昏墊有
魚腹之憂邑神栢堅來告曰白馬小邑舊爲
民屬今附庸於蜀邑侯黄高仁而愛人乃者
天作霖雨害其粢盛三江環合邑人之命不
保予以封疆所治與堅俱行既至則水勢壅
溢比常十倍民人擾擾若蟻移穴城雉所存
十有五六幼者携持而不達老者棄置而待
斃于心閔焉於是以栢堅傳帝㫖敕水潤下
俾安故流今所謂喝河神者是也自是一邑
之人數千之命免於沉溺之患矣
　　　雨穀第三十八
　人言陰德如何種舉事先存爲衆心
　許氏賑飢將竭產羅家閉糶不容針
　積而能散天之道冨乃成貧鬼所侵
　一死一榮端有謂蒼蒼造化意何深
巴西大邑冨者百有一二貧者力作度日蜀
帝初立歲大荒歉帝雖奉養菲薄勤心爲民
而德馨未著餘殃未衰巴西之民死於阻飢
者尤甚邑有冨農羅密閉糶而義士許容竭
產賑貧來者無窮力不能繼終日炷香祈天
請祐邑靈和來孫以告予奏上帝有㫖取羅
密所蓄之穀凡五千斛雨之予乃敕喻風師
發羅之屋穀隨風旋自空而雨各以色聚徧
於郊衢一邑之人無不飽飫羅之蓄藏一日
而盡邑人感許之惠往往酬還幸羅之灾從
而稱快蜀帝以容爲邑佐密聞之自縊
　　　曲雨第三十九
　苴郊之北巴江西中有龍山險可躋
　民質素來全孝敬歲荒久已望雲霓
　曲施嘉澤成秋實免使遺黎病夏畦
　自此遷居來者衆老人扶掖幼提携
苴邑之北巴江之西有龍山焉龍山之下所
居民三百户許蚕帝之初全蜀亢旱邑神蘇
公長不忍遺黎死於歲凶引咎自責曰臣所
部民少壯力作老者休息非不孝也征徭不
憚未嘗敢怨非不忠也春耕夏種冬祭天地
非不敬也視田之美晝以方隅許爲粢盛既
有所收不敢先嘗非不順也有民忠孝敬順
如此而旱暵爲灾曾不我遺是臣之罪也吾
爲達天聽有命許地祇自理予乃併苴饒之
工借巴江之水曲施雨澤三日而止一万有
秋邑人名鄉曰嘉澤他居有遷來者漸衆矣
　　　殞賊第四十
　孝婦劬勞爲養姑水清一志念元夫
　鉛華不御從人訝針指爲生乃自娱
　禮葬哀深方復祭愚民白晝輒穿窬
　不惟正節蒙神祐兼示貪殘被鬼誅
漢水之源孝婦曰楊靚中衣冠之後也適寒
士雍有章有章早世靚中矢言不復他適及
囊篋罄空家無兼侍姑老且病媒妁日至靚
中曰人之所慕色與財爾妾家貧素方丁大
禍今好逑之心不已意者以妾年齒未衰氣
血尚盛身無惡疾唯此爲逑爾妾豈忍棄臨
年之姑忘結髮之夫革面而事他人乎針指
小巧素所不汙爲人縫緝浣濯粗以自給妾
與姑老甚不得已則待姑百年改卜未晩也
乃自斷髪喪面不御鉛華以婦功自給如此
六年姑死禮葬之三日復祭里人助者百數
有賊乘其出踰垣啓鑰盡携所藏靚中未知
也家有土地白致一與邑里正神康潮生欲
治之適會予來褒中就以此報予遣陰兵三
十人執賊于市舉揚所竊歷告于人曰此節
婦楊氏之物也當還之已而舉手向口自嚙
十指盡而死
　　　北郭第四十一
　人之嗣續貴非輕只在心田種果成
　欲速區區還是拙招尤累累豈能平
　栽培卉木姑爲喻周卹孤窮俾用情
　貢子承家號神保乃知報應自分明
蜀都北郭民王尚忠富而無子行年四十心
憂而計速廣求妾媵終無所出又取本宗之
子以爲繼紹然資性險急妾媵小不如意則
鞭笞之轉易之飬子有違教訓則復逐之用
心愈急爲計愈疏歲月因循行將半百於是
大設供具延請羣望覡祝巫謌月餘不已予
因化一居士語之曰栽植桃李既培壅之又
灌溉之日月未久剔其枝葉以冀速長復移
其處加以糞壤時令未至撥其根荄視其堅
否見其種植枝葉潤茂又復取之棄其舊土
又復移易用心過勤終不成實可謂智乎曰
不可予曰汝之求嗣何以異此吾今勸汝寧
汝心身改汝前行寬人之力容人之過婢妾
可蓄者留之不可者嫁之宗人子既捨所生
呼汝爲父堅汝初志略其細故汝室有子勿
萌棄心脱人之死濟人之急周人之窮恤人
之孤一志行此聽命于天若此三年當有善
報語畢而隱形不見尚忠信之以爲神告厥
後嫁婢一十三人所飬二子皆爲娶婦指授
别業使爲久計葬貧人父母五十餘喪成貧
男女八十餘婚三年之内果獲貴嗣名曰神
保長而克家焉
　　　返火第四十二
　兄弟從來本一支如何鄰壤便相闚
　苴侯邀利情難測蜀主淳宗自不疑
　烈焰亘天方可畏雄風刮面返遭危
　空中明語垂端的始信神祇不可欺
蜀王魚鳧有弟葭萌封之于苴是爲苴侯久
之苴遣使求賄蜀王不應於是遣人焚蜀府
庫火勢孔熾予聞之命風師返火明言苴之
無道須臾苴之行人皆死於火自是苴蜀交
攻者三年竟不勝蜀
　　　平苴第四十三
　苴侯立國號葭萌不念魚鳧是弟兄
　戈甲相侵民横死封疆密邇氣虚争
　更因信使談形勢現岀神兵示重輕
　葭邑一朝心伏義免教塗炭及黎氓
苴蜀既交惡干戈相争者久矣蜀王猒之遣
莊蘇議平苴侯不聽莊蘇因言蜀之兵衆手
指西隅予因現神兵而警之苴疑其襲己遂
乞盟焉使者言之于王王爲予立廟於都之
北
　　　費丁第四十四
　生前直道雖罹禍身後遺靈恥括囊
　君寵五丁忘武備予方三狄抗封章
　只知運土增妃墓不信談兵拒敵疆
　謂我妖言何足較從而毁廟又奚傷
武都山棈化爲女子色美而豔蜀中所無有
聞於王開明尚王見而悦之納以爲妃無幾
物故王念之不已築墓使高以示不忘武都
長人費氏五丁從而媚王以大力故負武都
山士增壘之不日墓與山齊王名之曰武楷
山謂妃死而懷土也既而王親信之寵用之
日侍左右曾不暫捨王亦多力恃勇既得五
丁自謂空拳可以格戈戟奔走可以敵車騎
於是不修邊備至撤亭障罷烽燧予既爲之
神享其血食且彊秦接境慮有不測乃化一
文士自稱北都張生叩閽上書其略曰臣聞
專德者昌專力者亡昔者堯舜禹湯之治天
下在廷之臣姓氏昭然未有以力爲專者但
匹夫之勇不可以爲恃絶人之伎不足以威
敵飛廉惡來無救於商辛羿射奡舟竟死於
非命近世三狄長大多力卒加誅勦今邊隅
費氏昆弟五人初無道德以力爲任王以其
身相長大而賢之乃不修武備臣以謂費氏
之力一可當十以至百人爲敵力無施矣若
以置諸臺皁列爲僕御俾其倮股肱執射馭
奔走從事則可若以爲折衝鄰國則不可要
其所比不過赤白長狄三者之如也臣願謹
先王之慶基嚴彊秦之邊備無以匹夫之勇
而弛三軍之令王不悦曰汝諫吾謹武備而
誚吾養材士是欲獵而廢鷹警賊而廢犬也
予力辯之時五丁在前怙王之寵欲來見辱
予乃隱而不見五丁以予爲妖又曰此殆北
郭張仲子也於是毁予廟貌予亦不較焉
　　　石牛第四十五
　巴蜀相攻蜀冨强秦人貪蜀巧思量
　非干孝惠興謀善自是開明用意荒
　礱石爲牛山下立鎔金作糞尾邊藏
　好財不聽忠臣諫鑿路興兵致後殃
周室寖微諸侯互相侵伐巴蜀交隙秦與蜀
鄰惠王用司馬錯計啓謀吞蜀而蜀道險甚
行兵無路乃於秦蜀之境鐫石爲牛形製既
大置於草中又鎔黄金爲餅置之尾下如此
者五所陰使人伺之月餘金餅爲人取去旋
復置之所取既頻蜀王知之使人臨蒞之數
月得金千餘斤乃命五丁開鑿險路興兵五
千率挽石牛以歸方發兵日予復化形爲儒
者以仲弓子長爲名詣闕請見予乃上疏言
開路非便獲金非利王笑謂予曰天不愛道
地不愛寳吾以社稷之靈石牛黄金自入吾
境黄金至寳也可以冨國可以强兵可以寬
民先生疑鄰國之詐誠過計焉豈有捐金數
千而設詐乎先生少遲之石牛行旦至矣予
仰天而呼潸然出涕王以予爲不祥左右掖
予出予從而隱焉
　　　五婦第四十六
　秦人貪蜀志并吞險路開成入蜀門
　尚恐石牛彰詐計更將宗女許新婚
　不思大國難爲偶將謂誠心有所存
　逆耳固知辭枉費忍持緘默負君恩
石牛既歸秦王曰此用之開路則可矣若牛
歸而無金則吾計敗矣乃復遣人與蜀約婚
曰秦與蜀鄰親仁而善鄰理之常也吾有宗
女五人請嫁蜀王王其納之蜀王大悦予聞
之嘆曰彼强國也此物奚宜至哉王乃遣五
丁迎秦女於境上王方日備千乘候于北郊
以伺音容予乃於衛士中現儒生相自陳上
疏諫之王怒曰汝非北郭多口張仲子乎讒
言見侮者三矣敕左右兵之予乃現忿怒之
相衛士驚潰予獲免焉
　　　顯靈第四十七
　忠懷不忍奏侵蜀力諫吾君反被嫌
　怒相本期鄰敵畏大身俄爲玉音潜
　路迂七曲行方徹山壓羣靈命盡殲
　從此一隅知敬仰劍南聲勢已炎炎
五丁既迎秦女以歸蜀人萬衆小大歡悦蓋
昧於禍機以非爲是以弔爲慶衆人之常見
也予乃於劍嶺之陽化大身相横截於路意
謂秦女畏駭可以回轅秦蜀之人觀者駭異
武於譊譊中聽有玉音若曰天之所廢不可
以興蜀王是也天之所興不可以廢奏王是
也子誠忠矣如天命何予乃收縮會五丁識
之曰此必吾北郭神張仲子也予將搏而食
之萬衆呼聲震動山川五丁逐予予乃經山
腹行路成七曲將入洞穴爲丁所及持予甚
急予不得已化身百倍任其揺拽尋以首穿
山頂回光反顧以震盪之山隨身動五丁與
秦女俱至嵓下山摧勢迅於是五丁五婦皆
陸沉焉爾後蜀并於秦吾亦無憾
　　　大丹第四十八
　老氏中原猒甲兵西昇甘作化胡行
　雲間車騎排千里所在神祇送十程
　殺命心公寃自釋吞丹志一體斯輕
　乾方不是潜身處却住坤隅慰衆情
予以蜀亡社稷變置百靈廢祀血食無歸神
遊崆峒聊以休息忽雲衢中旌幢車騎過者
三日山靈相謂曰景象如此殆有聖賢經過
已而老氏將左右二眞人自東而西予列拜
于西嶽所部諸地祇中西嶽有令諸地祇皆
拜送十程予在翼護數一日請問懇于老氏
眞陳往昔在蜀功過老氏曰大道之行天下
爲公爾既公於心三諫於蜀爾之功也五丁
五婦雖死於汝以公存心亦非過也既有功
於蜀今國號雖秦而井邑仍蜀也爾宜永享
蜀祀以慰斯民乃命徐甲取囊中藥一粒授
予曰此大丹也汝宜餌之大者與道合眞丹
者與心爲一爾後五通具足非汝夙昔之比
中原擾擾吾甚猒之今將入西域行化三百
年後西方之教法盛行當來中國爾宜信之
予敬受焉
　　　巴都第四十九
　大凡臨事莫欺心心鏡纔昏禍即侵
　巧計受珠誇倖械厲聲决獄逞胸襟
　鞭笞二百難輕恕受痛三旬可自斟
　廟貌焚修非所望秖將直道報知音
奏既并蜀使張儀虜巴王而取其地因以巴
都爲郡久之巴都守相伊庭儀以太守疾攝
事郡民張威家奴萬眞投井而死獄威月餘
威不任箠楚誣服曰實威殺而投之蓋萬眞
先有所犯威嘗撻之不三日眞竊其貲欲逃
他所爲威所覺眞臆度不免乃自盡其命實
非威殺之也獄成威之子聞之以大珠百枚
遣人獻於庭儀庭儀謂用事者曰汝醫者别
日但以小篋作風藥來雖在客前無忸怩也
其家甚喜至日候門獻之庭儀適會客十餘
方具酒肴醫者至旦延之坐末酒三行醫起
以獻藥爲言伊受之方入中霤旋悔之曰事
有不明恐招謗議命出之封提如故伊復命
醫者開篋取藥猶恐事泄分獻衆客翌日以
威之欵伏辜卒陷大辟威之子行哭於市仰
天呼寃曰還有神靈察此寃抑否予見之夜
迎庭儀及威之父子醫者魂爽訴之得情庭
儀曰珠實某取之篋中之藥乃素所備者珠
方入而易之既受其珠復畏太守知之故不
敢易其欵予命鞭庭儀背二百明日所訊之
人寤言皆同方共訝之俄聞庭儀疽發於背
號呼月餘乃死威之家爲予立廟一郡之人
從而見敬
　　　婆娑第五十
　人之生子要尊親自幼劬勞育汝身
　冒姓固知羞所問所生寧可棄其貧
　官中被罰情難忍夢裏遭笞痛亦均
　一旦寃人成父子鄉邦風俗可還淳
巴蜀二郡之境有山曰婆娑山神轅安行來
至巴郡渝水之上見予曰某之所治居民勤
而信孝於祖禰敬於鬼神事無大小占之龜
筮云吉乃敢行焉山王嘗總蜀神今巴蜀黔
漢列爲四郡秦人視之一槩爲蜀某之所治
王曷臨之予以非公事不欲輕往一日安行
又至曰某之治有民周符本袁氏子某之族
也去車從袁俗省之也符之生日時皆惡乃
祖忌之命勿舉其父平叔不忍棄乳養于外
三歲正旦拜諸孫中翁乃大怒詬其子曰汝
欲以此命凶之子殺我耶平叔提携而出適
友人周寧之相遇於途且告之故寧之曰我
未有後人今請養之他日吾室有所出則還
君之姓平叔與之自後周日益富袁以家禍
連綿貧甚及周有子而前約不復講矣寧之
既亡平叔時往訪符或告之急則亦相濟至
于數四平叔私許以爲符實己子且嘗念我
乘間爲符言其始末會符之弟來適聞平叔
之語叱平叔出明日投牒於官以平叔之言
不直笞之平叔炷香于頂以告於安行且言
子敢笞父安行知其詳念非符本心未有所
裁王爲决之予乃與安行偕往夜夢於符見
己之初生及王父不舉之語及乃親乳養之
事夢未畢哭而起欲自决又以形於公牘牽
制於弟隱忍間予復夢中責其不即聽從笞
之百下符既覺達旦不寐明日拜于袁氏之
門謂平叔曰符不早悟爲大人遺體令神來
見責撻我幾死今悔矣且周氏自有子可承
祭祀符已不願預其家產唯吾父之從鄉人
知之以符爲賢周之子筮乃分家貰與符任
其歸宗袁之夫婦老且有託焉
梓潼帝君化書卷之二










梓潼帝君化書卷之三騰九
　　　戒龍第五十一
　周既爲秦九鼎遷諸龍聽命海神前
　輒因争道宣餘忿不顧殃民有重愆
　指石爲盟心可信仰天設誓語無偏
　從兹岸滸耕桑者無復横流浸漬年
青衣之水自西而東與岷江相會秦既并周
九鼎西遷諸山之祇會于嶽靈諸川之龍朝
于海若所以聽革命而效靈祉也二龍俱東
相值于江合之中流爭先以行氣不相下鬥
於江淵二水俱壅波濤横湧民居其滸者千
有餘家一日浸漬奔避無及怨苦之聲達于
四境予適見之先遣陰兵萬衆障其狂波予
造水中解紛謂之曰維新之命易我舊德餘
忿不忘百靈皆然何獨二君今以争道而鬥
禍及居人向非吾兵障流則此邑之民靡有
孑遺矣且上帝好生後悔何及二龍曰敬受
教令既遣俱行且約歸而成之及朝宗回日
予與之尸事仰天設誓指東西二大石叱之
使起須臾兩石峙而立予復戒之曰二江之
龍言歸于好天地爲質斯言不渝若二石
而爲一則今日之盟可寒决别而退
　　　鳳山第五十二
　千重肌肉受胞胎十月懷躭豈易哉
　情實片言違主意羈棲兩紀受身災
　不因夢裏騰魂出爭得山邊避雨來
　子母如初天理在晩年甘㫖且相陪
果山之隅富人王基五旬無子一日醉飽形
言睨其妻曰人之欲冨者生有衣食之養死
有祭祀之歸也今冨而無子安用富爲哉妻
安氏亦巨室也生平不字性嚴而妬聞以自
愧乃出粧資買柳氏女以奉良人逾年有娠
安喜甚旦夜焚香祝于天地每以王氏嗣續
爲請知柳有娠即以己之衣飾與之至於防
護飲食寢處無不經意臨蓐之月前期擇女
醫以爲備既分免果得男子大喜兒之乳哺
襁褓大小便利皆自洗濯視其子猶己生也
夫君賢之子百晬名曰宜壽亦安之意也尋
别召乳婦專飼養之或語柳曰吾與汝主客
也汝至吾家飲食受用與吾無異蓋以吾兒
之故爾兒將周晬矣吾將擇媒嫁汝爲良人
妻也柳乃號泣曰非所願也願與宜壽相處
死而後已安不悦曰汝欲與我爲代耶尋撻
之即易其衣裝食以粗糲視之如犬豕呼則
以畜名之力則辛苦畢責於柳宜壽三歲一
日走投柳懷相向而泣柳曰我以兒故飢寒
苦力無所恨也邇來月餘不見兒面兒憶母
否宜壽亦哭之聲聞于外安往視之奪兒出
持挺箠之甚苦時當寒月盡褫其衣夜屏之
外詰早呼里胥而逐之基以重傷宜壽之心
勸留之安曰我與此畜勢不俱存今欲以此
畜爲妻則我且出必欲留我則無容此畜儻
移時而不决則我且求死於君前基不能拒
與柳所服裙釵俾携而爲貲安氏奪之柳以
久於飢困憔悴骨立鬢髮童秃身肉枯黑人
無取焉乃行於城郭窘食自養適王之族有
徙居通川者挈柳偕行年餘安知之貽書詬
責又被逐焉既無所向乃以薪水力作糊口
於人厥後兩周星紀宜壽父母皆死己亦有
子十歲名知微或告其妻康氏曰我家生理
頗豐諸無不足惟我所生不知存殁日夜愁
苦我今三十而已華髮伊此故也即以家務
委其妻曰善視吾子我將訪母見而後歸乃
出而北行凡遇井邑觸處徘徊淹留道塗俄
爾經歲宜壽每出行路哀哭摧毁日惟一飯
菜米而已誠動幽明所至祇靈爲之感格巴
梁二江相合之地有鳳凰山予徜徉焉見一
老嫗負薪行烈日中揮汗不已憩於松下南
向長號曰宜壽宜壽吾兒健否母困極於此
兒安得而念之予聞之有所不忍呼里域獨
孤正而詢之正曰是王宜壽之所生母也時
宜壽久外其家促歸已返中塗予爲夢之宜
壽自見所生在家之日苦樂之詳及路中相
見之處明日大喜曰神明告我子母相見有
兆矣乃復北首所經山川道里皆夢中境也
行三日到鳳山之下方炊暴雨忽至行人莫
進良久一村婦負薪而入見宜壽揖之宜壽
心動詢之乃其母也迎而歸之柳年八十而
卒
　　魚腹第五十三
　生身爲女已卑微況被狂夫掠賣之
　飲泣父親成瞽廢積憂母氏似迷癡
　異鄉苦樂誠難測一命存亡不可知
　直待咎元彰報應臨終方悔得便宜
蜀土之生民二男四女故其俗以女爲卑涪
水之源富民任盈年老無嗣惟一女愛之名
寳珠年十五隨鄰伴遨遊蠶市燈下稠人中
迷路爲惡少昝元誘之父母重賞尋訪月餘
已爲元所賣於夔子矣父哭之失明母義氏
心氣成健忘如此十年百計求之了無音耗
盈聞七曲之靈乃肘行膝步號泣見投願一
見珠而死予閔之乃敕八功曹將三百陰兵
方圓千里四外求之或見珠於夔之魚腹負
汲而哀詢之瀼龍乃得其實予乃夜夢於盈
自七曲而南沿流下之直抵夔門見女與語
女亦夢見其父既明盈謝而去使人相之蓋
如夢中所行乃見焉珠初爲人婢主母惡之
而箠撻過甚又轉他家前主倍取其傭又三
年復爲鄰子詐欺曰爾父求汝令我與汝來
又轉之他家如此前後四主矣珠今在張白
家主母忌人有孕而珠實懷之恐得罪欲赴
於江而如有人難之父聞珠聲音目乃有見
俱詣其主贖身以歸母亦疾愈昝元者老矣
予乃遣功曹監治之日撻三百凡月餘抉其
兩目乞丐於市自陳曰寳珠之失身元之罪
也今爲七曲張主治我良苦且死矣逾年而
殂
　　　口業第五十四
　人生口業報非輕莫把邪言作課程
　妄語以虚爲實事綺辭增百作千名
　血隨砭石流無已罪積陰司貫已盈
　犁舌不須求地獄眼前公案甚分明
龜城之民祝期生有口才而習下人有生相
不具者譏笑之妍美者亦疵毁之愚昧者輕
侮之智能者亦評品之貧者鄙薄之冨者亦
訕謗之官僚則播其陰私士友則發其隱曲
至有門地才具出己之右無可議論者則曰
乃祖微人也乃父鄙人也或曰其母家工商
也其妻家駔儈也或日厥弟不良也厥子不
肖也凡所知識皆不逃於貶刺之中此猶細
故也人小有過惡則既傳揚之又增飾之以
無爲有以一爲十以疑似爲端的以偶然爲
故犯以不得已爲優爲以錯誤爲情實至於
面折之衆辱之又從而告訐之非特待他人
如此雖已之族黨亦不免焉目其父母爲頑
嚚目其兄弟爲管蔡非止於身爲之也或教
人興訟己則解釋之或教人詛駡己則辯證
之所習既久不知其非中年得舌黄之疾使
人砭刺出血勢少間不數日又作尋復治之
大約一歲之間疾五七作每作不下出血一
二升率以爲常一日因與其徒話鬼神幽明
之故言天之雨陽之不時地之豐歉之不一
鬼神之受人祭祀祖禰之邀人奠酹皆訶駡
之予適與江瀆會語聞其多口予方竊笑之
里域眞官虞奇叔曰此特萬分之一耳因備
舉而詳言之予乃遣功曹謬其操持使自以
手探舌出以爪犁之涎血淋漓如屠狗彘流
溢於地觀者千百使自宣其過曰人之口業
不可作也如此月餘舌枯不能食而死
　　　東郭第五十五
　工作雖然爲得財也須擇術自量裁
　减輕添重由心造提後推前以意猜
　業熟雙眸皆瞽廢藝精五指盡傷摧
　三年陽責人爲鑒寧免鞭魂死後灾
蜀郡土薄水淺民生其間率皆慧黠有智數
多機變巧於求利闤闠之徒雖一錢物皆有
贋僞東郭人黎永正本攻輪輿猒其作重而
貨遲乃改業治斗甬尋又治權衡逾年人有
欲深斗重秤爲囑者倍取其直而與之其欲
减勺爲升减合爲斗省銖爲兩省兩爲斤者
亦如之永正又能作空中捩絲之秤折底隆
梁之斗小民不顧報應者以爲便於日用往
往求之一日司察神紏奏有㫖以爲用之者
固非而作之者尤甚俾所在神祇陽警而陰
理之予乃遣里域神段彦夢撻永正雖悟未
悔既以聲名漸彰求者愈衆貪其工直夜以
繼日使其目力昏暗以致矇瞽年方四十妻
棄而他之二子生而亦盲又以久業於此不
欲頓廢既已失明别無生理乃至以手爲目
揣摩廣狹臆度長短鋸斧釘鑽冒險施用左
手五指朝傷暮殘膿血甫乾肌膚未平尋復
被苦指節零落不能執持行哭於市人既識
之皆無所卹飢寒切體如此三年使自暴白
其過而死二子相繼以殍由是所用之者因
少戢焉
　　　牛山第五十六
　積善須逢善果圓惡人還值惡因縁
　公平苟信無凶報慘刻蘇珍惹禍愆
　但種稻粱先滿地莫憂荆棘後參天
　諸君試看簷頭水滴滴相承不肯偏
蜀郡涪郪二水相會旁有牛山山之阿井邑
繁衍邑之吏苟信蘇珍所居比鄰而每事相
反信以公恕珍以深刻信以廉節珍以貪墨
信以倜儻珍以陰謀信以推誠無隱珍以匿
怨深中信以語言必信而不輕諾珍以脇肩
諂笑而無情實信奉母以孝而教子以嚴珍
待父不敬而縱妻犯上信少求而儉用珍奢
費而無餘信和同上下而無怨言珍以己律
人而少許與信掩人之過而省言珍發人之
私而多口鄉里公私皆以信爲賢以珍爲鄙
且忌珍之敢爲而不能與之較歲終邑人大
集會酒間鄉老周同舉手示衆曰秦有二水
曰渭曰涇一濁一清皆赴于河發源既殊波
蕩不反三尺童子見水之色皆能以涇渭名
之蓋以清濁取之也在人亦然方語未畢珍
乃面頸俱赤投袂而起曰苟君是渭珍是涇
矣珍與苟信聯事而切鄰珍之所爲惟信熟
知今信播揚珍惡使鄉老於廣衆中以水比
喻珍將報信以明心信實未嘗以告人也自
爾珍每見信必眦睚之雖禮文相接而中實
仇敵也又嘗教其子明能伺苟之子儀眞之
便且將殺之次年春祈蠶行樂明能與儀眞
並行江際且語且笑明能有惡心而儀眞未
悟也乃恃力推墮儀眞水中儀眞急挽其衣
與之俱墜出没於浪花間予與諸龍君皆預
供神之席因敕二江龍拯之郪涪二君雅知
二子之詳乃携儀眞近岸而轉明能于淵會
珍見之褰裳而往復取儀眞擠焉旋爲儀眞
牽挽而入觀者如堵呼哭騰沸予不平之乃
使郪龍曳珍之足沉焉儀眞得無恙珍之父
子皆溺萬人兩兩相謂曰孰謂龍天八部有
私乎信與珍禍福不在於此日也蓋信之善
果己熟而珍之惡業方盈焉
　　　天威第五十七
　婦人植性固多偏孝養勤誠豈易全
　宿業雖應雷斧禍今身幸有事親縁
　亘天虐焰俄回息捲地威風急變遷
　馬氏焚尸支氏免乃知輿議合於天
郪邑民支祖宜其妻喻氏年二十五有姑黄
氏八十病目無所見性褊急喜潔難事而喻
以少年勤廉恭順能逢迎之三年無間言其
夫因酒誤人仆墮兩齒求免刑責入財自贖
以喻隨貲入之喻無悔一夕夢里域追逮責
曰汝前生爲比鄰牟容之妻年三十病殗殜
逾年汝之姑七十餘煮糜供汝汝以口苦猒
食嫌其太頻哭而叱之者數四及臨死之前
一日對姑呼天曰年七十者不死我方三十
而使之死天不平乎汝家司命聞之于天帝
有㫖令焚汝尸而汝氣已絶事未之行案牘
仍在凡三十年爲一世今當結絶汝宿業所
應者死於雷斧之下來日俟之以汝今生且
孝故先期告汝喻驚而寤中夜坐而號泣良
人有家幹出外未歸姑曰汝以吾子破汝家
貲謂終身不可償耶喻曰無之凌晨沐浴新
衣拜其姑曰新婦三年事姑無狀今請假暫
歸恐不測身死不復來歸婆好將息姑訝其
言不倫歸别其父母所言如初自炷香立於
屋南大木之下仰天而祝曰新婦之死宿業
當爾有所不辭重念夫貧姑老晚年失婦誰
爲供事一也父母自少小教訓今被天誅爲
父母之辱二也身有孕已七月矣萬一得男
支氏有後三也今二事皆不可避獨支氏無
後爾乞少延三月分免而死時大暑中陰雲
晝昏風雷交至里域爲予言之予知其心乃
爲奏之有㫖取里中凶逆者代之冨人張實
妻馬氏淫悍悖逆事姑嫜無禮制其夫如奴
隸予即遣里域同雷火神治之俄喻氏無恙
而實之妻焚焉
　　　尚義第五十八
昆義由來一父生至親安可便無情
　李華待蔚眞堪尚雍滌欺源太不平
　折臂輿情知顯報表閭公議得嘉名
　因令薄俗成淳厚鴈序怡怡免競争
灙水之瀕邑吏雍滌有弟源亦仕于官每爲
滌所窘源以長上事之恬如也滌源同娶梁
氏二女家私微芒必較久之滌源爲仇讎妯
娌爲寃對雍之父母弗能制也乃議析居欲
留源之房滌不許俾源夫婦出一物不與責
以歲時供奉無幾路逢源窘以不拜箠之既
傷復訟於鄉大夫詰其詞理滌乃不直滌之
妻造源之門曳乃妹出亦箠之曰法存長幼
終不立幼而笞長也鄉議不與之儒家李華
父晩景有爨婢出一子臨終囑華曰汝以爲
子華泣對曰是兒母雖賤華之同氣也他日
華教飬之使之成材昭穆有序天可質也厥
後名之曰蔚尤鍾愛之既長爲名士爲之娶
妻華有子彌明先生於蔚十歲自蔚甫能言
使彌明拜之及長禮待次其父一等華與子
及蔚均爲鄉人所舉達之太守上之春官論
定以彌明官之彌明失言於蔚華乃撻之彌
明伏義尋以家貲盡付於蔚曰吾弟主之彌
明自有禄飬矣鄉人以爲賢秋社集予在祭
焉鄉人以雍李相況爲薰蕕滌聞之駡坐復
曳源擊之予不平焉乃使直事紾其臂而折
之滌妻尋亦疽發于手如此三年公私俱廢
生事寥索父母相繼而亡滌與妻乞丐而死
鄉人以爲不義之報郡守旌華之閭曰尚義
　　　旌隱第五十九
　世情習俗最移人日用塵勞喪本眞
　守道牟君天所佑輕身蘇子鬼猶嗔
　至言傳誦爲規範廟食興崇致奂輪
　蜀士始尊中國教俗儒一旦變眞醇
蜀自秦并之後中國文物之盛先王大道之
化漸有習之者矣而淳厚之風未振囂浮之
徒競起予恐傷風教有意欲化之一日巴郡
宕渠士人牟麟好學不厭而樂於教人守道
廉退非有大故不出户庭歲時起居有受謁
無出謁貧甚而未嘗怨尤郡守温瑀辟請爲
從事既不起丞于扆往邀之接語移時所談
皆安時順便善身避世之語扆欲致守之意
而辭不得達卒罷之扆以告瑀瑀嘉其節蘇
尚功者嘗學於麟未終其業開門受徒以師
自任而性好奔競足跡不少安求請省問奴
顏婢膝爲麟薄之或以麟辭達之者尚功踵
門而辯之麟亦自以爲嘗教誨之猶執先覺
之義而語之曰死生有命富貴在天子夏之
言也求之有道得之有命求無益於得子輿
之言也子之所爲吾實恥之尚功自恃少年
拳勇擊麟予適見之乃化一儒士爲之解紛
顧衆而語之曰人之壽夭窮達有命在焉非
人爲也奔競無恥不知命者也命之所無求
之何益以常求之偶有所獲以爲求則得之
求益於得是不知道者也苟不知命且不知
道則所守既喪放辟邪侈至於不正不忠不
孝皆由此也二子所爲冰炭君子小人之所
以分也觀者駢闐或問予曰爾爲誰曰予所
謂張仲子者衆驚愕相視間予隱形不見自
是遠邇聞之者若尚功之徒改行有醇厚之
風焉渠人爲予立廟
　　　祐正第六十
　謀他財賄巳非冝　況復萌心苦見欺
　正女一言祈響報　吉人盡室免傾危
　俄驚縲紲皆離體　尋使𠒋強總磔尸
　福善禍淫天理在　非予受祭報其私
北都冨室智全禮中眷修祀一室盡醉暴客
王才者約其徒三人謀劫之是夜未央推户
直入縳全禮家男女良賤九人婢妾七人唯
全禮之妻與二女容繫之既取其貲将亂之
全禮之妻惶懼乞憐幼女舜華年十五與其
姐舜英抱母而泣才欲逼之華罵曰餓賊犯
吾家張神君未知汝也語畢其家司命崔瑄
與智之祖禰告急于予予乃遣功曹輔興領
陰兵百人治之所縳全禮以下繩皆自解盡
執其賊翌日告於里正聞于郡悉誅之
梓潼帝君化書卷之三





梓潼帝君化書卷之四騰十
　　　　殺生第六十一
　蠢動含靈皆有命　貪生畏死與人同
　因思骨髓脂膏味　俾在砧刀鼎鑊中
　不顧寃䰟隨影響　只知滋味美喉嚨
　杜章烹盡前生福　業果成時報不空
邛有杜章望帝之支也生於冨貴父母好宴
樂會集以爲常凡烹割之事章躬親之及長
身任門户廚饌無虛日膾炙方離口刀機巳
在乎矣後以災禍相繼家道零替無以爲生
爲人屠劊以就口食所取人財名过命錢又
而性嗜肉味日常不足及以罟取魚以弋彈
雀所見飛走皆萌殺心中年生五子皆無指
口累所迫過命之貲不足度日悽惶無聊尋
有癩疾肌膚破裂膿血流潰見者掩鼻矣自
以飢火所焼復受疾苦投井自盡爲人執之
極口辱駡於是仰天呼寃予見之訝而問里
域主者孫洪叔言其詳且言此人祿盡而命
長尚餘五年予既知其造業之由又復閔其
受苦之酷且歲方遙惡其日夕怨怨天帝乃
遣功曹易其心志使以手揭瘡皮以自食之
又以指點膿血吮咀求味宣言於人曰母作
殺生業以我爲戒如此逾年以凖未盡之數
念斷而死諸子皆殍焉
　　　酷虐第六十二
　公孫武仲處心廉鞭撻諸胥失大嚴
　資水頼恩還縱吏酷民誅取却無猒
　化身戒勵誠惟一攺行寬平利可兼
　裁抑有餘增不足吏民兩邑惠俱霑
牛鞞邑令公孫武仲治已以廉而待人不恕
左右之人小有過失笞一二百蒞邑逾年而
胥吏無全膚吏怨之資水邑令頼恩性貪沓
以苞苴为常日用飲食歲時衣裝取給於胥
吏而民事造庭者無問曲直悉付之狴犴恣
吏誅求意足乃巳吏決未猒則遷延歲月置
而不問民怨之予以二邑之吏民被苦乃化
身爲蜀郡丞長孫義行諸邑觀風俗劾仲之
虐吏頼恩之酷民二令叩頭乞免予戒勵之
尋隠而不現後知郡丞初無行邑之事二邑
咸以爲神而敬信之武仲改而忠恕恩亦變
亦變而廉潔焉
　　　憫世第六十三
　周室隳頽爲不仁蒼姬一旦變嬴秦
　慘刑暴吏無和氣詐計窮兵又幾春
　不忍中原罹此禍願開方寸濟斯民
　上天有㫖垂俞允雨後乾坤又一新
予嘗仕於周以忠盡命血食於蜀未幾蜀入
於秦已而周喪天下皆嬴氏矣秦任刑法視
民如草芥秦衰而干戈又起中原塗炭于斯
久矣予以久處靜境思以拯斯民之苦乃飛
章上聞于帝從之若曰白帝子遊人間久矣
而暴於殺伐今已遣赤帝子代之矣汝以本
司火德今當應世以爲赤帝子之後予受命
焉
　　　咸陽第六十四
　護持全蜀幸優游應世情牽强出頭
　被譖不成膺繼統殺身空與結寃讎
　封王縁薄終何益報母心酸未肯休
　那得身爲率然相盡吞諸吕快幽憂
予之懇于上天將以化身援天下於塗炭之
中躋斯民於和樂之地無何帝命以予爲赤
帝子之後玉音可畏予不敢抗靜而思之非
所望也俄有九天監生大神逼予受生於雲
霄間下視咸陽火秦之後宫闕鼎新漢帝方
與戚姬昭語監生逼予曰此所謂赤帝子者
也今爲漢帝矣予縱目間爲監生大神所擠
墮於帝側戚姬之懷恍然而覺帝以予生骨
相相肖舉止可喜名予曰如意予雖提孩中
而本志尚堅語言顧盻尤愜帝意帝尤鍾愛
每以予兄爲不類薄之晩年欲以予爲太子
既不果帝萬歲後卒爲吕氏所殺予母之死
尤被酷毒予深怨之方冥冥間見母受苦時
思得復爲率然之相盡吞諸吕而後已也
　　　卭池第六十五
　恃勢凌人不可爲無辜母子被誅夷
　銜寃入地至極矣不共戴天良是之
　諸吕後身同一邑雙親乞命在斯時
　海波平陷四十里還我當年受百罹
予自罹吕禍之後神遊冥漠又無職守嘗蓄
宿憤思欲報之已往修積不復問焉雖諸吕
死拘幽冥造業深重歷年甚多逮再生亦久
遂訪西海之濱有邑名卭池邑令吕牟吕后
之後身也邑人多吕氏蓋宿業相尋諸吕造
業之黨也萃於窮荒予母夫人亦生於彼復
爲戚氏以前身享福太過生此而貧悴所嫁
張子年老無嗣夫婦以芟刈爲業一日野外
相顧而語曰生身窘甚辛苦自養暮年力衰
將不免於溝壑今六十而無子是天將殺之
耶乃相與割臂出血瀝於石凹中以石覆之
拜天而祝曰人皆有子惟我獨無今氣血薄
少不能施化願此石下倘使動物生焉亦遺
體也予識母氏心惓惓焉一念感之從而寓
止明日二老復來揭石視之血化爲蛇金色
寸長予所爲也母收養之逾年頂上出角腹
下生足能自變化每天欲雨予爲助之身既
長大腹量寬邁見羊豕犬馬輒食之邑令有
馬色潔而駿牧於水際蹄傷吾末因拘而啖
之馬蓋吕產之報身也邑人皆知予詳訪於
予家而不獲逮予父母於囹圄責以三日求
予無狀將見殺焉次日予化儒士謁令解之
令曰張老夫婦家飬妖蛇食人六畜久矣今
又食吾馬吾將殺之爲民去害張不見聽是
彼自爲妖也今必戮之予曰物命相償宿業
所致遇彼吞噬亦非偶然今君爲畜而殺人
豈令尹之事乎令叱予使退予復語之曰君
有死氣浮於面顔宜善自愛他日無悔語畢
予隱形不見令之左右皆以予爲妖予乃奏
天稱寃陳以前世子母無辜死於諸吕今適
逢之願與之較辭上而未報因變化風雷呼
吸雲霧白晝而暝一邑之人相視而語曰汝
頭那得爲魚至以手相捫頭面而泣一夕揚
海水以爲雨灌注城邑圍四十里皆陷予以
身載父母而出焉時孝宣之世今所謂陷河
者是也
　　　解脱第六十六
　嗔恚之心莫易生此心生處是無明
　只知直理堪平訴不待琅音輒徑行
　謫受大身遭熱惱填還寃債慰羣情
　世尊一語消餘業却得當來面目成
予前以吕氏寃對奏帝未報而擅行之雖一
時快意宿憒頓消及心定意平良用深悔翌
日玉音荐降以海神晁閎劾予擅用海水陷
溺平民五百餘户以口計之二千餘命除里
域所具予前身仇對八十餘人半在城隍半
居附郭外其餘生齒皆係夭枉帝命賜譴以
予爲卭池龍而奪其神職且使天吏監臨不
得予預雨澤羈囚於積水之下連年旱虐水
復爲泥身既廣大無穴可容烈日上臨内外
熱惱八萬四千諸鱗甲中各生小蟲𠯗囓不
已宛轉困苦不記春秋一日晨凉天光忽開
五色雲氣浮空而過中有瑞相紺髪螺旋金
容月瑩現諸勝妙希有光明山靈河伯萬衆
稽首讚歎歡喜聲動天地復有天香繚繞四
合天花紛委隨處生春予乃耳目聰明鼻觀
通徹心清口潤聲音發揚仰首哀號乞垂救
度萬靈諸聖誡衛先後咸謂予曰此西方大
聖正覺世尊釋迦文佛也今以教法流行東
土隨教化身將往中國爾既遭逢宿業可脱
予遂起改悔心生悲愍念身自踴躍入天光
中具陳往昔報應之理世尊答言善哉帝子
汝於向來孝家忠國作大饒益又復憫世生
護持心因果未周仇敵相争以人我想肆興
殘忍遷怒于物業債當償今復自悔欲求解
脱汝於此時復有前生寃親之想與夫嗔恚
愚癡念否予聞至理心地開明内外罄然如
虚空住無人無我諸念頓息自顧其身隨念
消滅復爲男子聽佛宣説得灌頂智得大辯
才得神通力得圓滿相龍天八部皆大欣悦
予皈依焉
　　　仁政第六十七
　嗔業焚和障最深堅持忍鎧莫容侵
　瘡傷爾體猶吾體痛切他心似我心
　吏既不欺終幹蠱民知相愛自甘臨
　清河薄譽縁斯得歌詠惟將和舜琴
予既離惡趣即得善生受形於趙國爲張禹
之子名勳既長爲中正所推爲清河令寬明
自任人不忍欺待吏如僚友視民如家人吏
有失謬者是正之㢮慢者勉勵之鹵莽者教
誨之貪饕者廉察之詭詐者詰難之不用詰
詔者免去之惟曲法𢦤民以白爲黑事干人
命者使自理之辭窮心盡然後付之於法其
初情可憫者猶宥之佚出之罰予所自當不
敢辭也民有争財賄者以義平之争禮法者
以情喻之爲賊者使償其貨傷人者使庭拜
其敵姦及殺人者付之於法其本心可恕者
猶出之容惡之謗亦不敢辭焉以是一方之
内雨暘以時蝗蟊不作偷賊相戒而出境姦
邪革心而改行爲政五年怨懟不聞四民爲
之歌曰吾有師師嚴而不慈教我恕我張君
能之吾有友友信而不戒親我正我張君是
賴我有親母恩掩於義張君似之柔而不制
我有親兄責敬於情張君似之和而不争後
爲太守責以趨進予解組焉時章帝元和之
末也
　　　幽明第六十八
　盡心於道道斯存篤志求仁仁自成
　性定乃能通晝夜神全方可治幽明
　林宗愛子存公議帝㫖傳言無隱情
　三紀辛勤效功績不妨陰騭相羣生
予以先世善政有成福業滋茂天年甫盡即
遂有形於順帝永和間載生斯世所謂張孝
仲者猶不忘於故稱也復爲郭有道所品題
雖不登顯仕浮沉里閭而上帝有㫖俾予日
應世務夜治幽明凡人之屈抑寃枉陰德隱
謀予皆知而籍之以至鬼靈邪崇無不預焉
如此三紀幽明兼濟人鬼交利予有功焉
　　　籌帷第六十九
　襟懷有武且兼文一寸心田萬象分
　寳運將開司馬氏兵謀聊贊鄧將軍
　出奇問道行吾計盡瘁沙場佑帝勳
　史氏簡書還闕逸何妨籌畫事無聞
予以善功世修漸復神職而命債未償者猶
不吾置復生於河朔少負氣節眼見世變嘗
以功名自期乃爲大將軍鄧艾見知辟請爲
從事凡所舉謀予必預焉及伐蜀之年予爲
行軍司馬勸艾以間道出奇以省鋒鏑之禍
入蜀深境遇諸葛瞻許以封王琅邪瞻不之
聽至於交綏瞻之中堅予所當也或有流矢
星飛集於予體瞻方就擒予欲營救之而創
甚矣蓋向者卭池未償之報者也可不戒哉
　　　如意第七十
　帝手何年自執持玉京一旦賜於台
　指揮行陣陰兵出顧揖仇讎惡意移
　利器尋常爲伴者舊名時復自呼之
　從兹所向皆如意三界神靈孰敢欺
予既滿前縁詔詣玉京洗除惡籍鼎新神位
俾予永福坤維帝又以所執之杖賜予帝㫖
若曰資爾孝仲萬靈之雄忠孝全節世資爾
功賚汝斯杖無所不通又曰此如意也予以
杖契宿名欣然受之
　　　丁未第七十一
　越裳五畔金山邑越巂南邊近海涯
　醉眼醒看新日月閑心忙愛舊煙霞
　元辰司命專丁未趙國中興顯故家
　火德佐王千萬祀始從今日拜其嘉
予以寳杖自隨無適不可因念前身西海之
隅復經從焉越裳之西越巂之南兩越之間
有金馬山勝境清絶張老夫婦予累生之父
母也於是生焉時晋武帝太康八年歲值丁
未二月三日夜子刻以甲子考之則其時已
屬辛亥矣帝命以予爲丁未陽官本命元辰
焉
　　　水漕第七十二
　夢裏爲龍爲帝王多生習氣未能忘
　笑他酒饌修淫祀書我官銜牒水鄉
　風雨聲中奔衛子桑麻陰下舞商羊
　職司全蜀幽明事七曲遷居道路長
予以成長妻男具而孝敬不衰見鄉人以旱
祈雨於土木予笑之蓋予嘗夢有報矣一日
水際自書官銜移文海神乃見使者告予以
有形以來自周爲人迄此顯化七十三矣乃
呼予爲運判促上白驢風雨聲中頓失鄉地
入大穴中宫庭明敞父母以下血屬皆在一
夕雨澤大作徧全蜀之境蓋有㫖以予總護
全蜀幽明之事焉
　　　桂籍第七十三
　儒家桂籍隸天曹得失榮枯數莫逃
　夢契眞誠題義顯牓隨陰德姓名高
　封妻廕子由寒裔曳紫腰金自白袍
　爲報難窗無寐客勉心文行莫辭勞
帝以予累世爲儒刻意墳典命予掌天曹桂
籍凡士之鄉舉里選大比制科服色禄秩封
贈奏予乃至二府進退皆隸焉
　　　孝廉第七十四
　經術談王辯異同孝廉特地起遺風
　江寧神璽皆天命日麗重光顯帝功
　馬化已知興晋室蛙尊誰謂屬劉聰
　跨驢直入西涼地游戲隨機現六通
予慕釋氏韜光禪寂建興中憫戎狄窺伺朝
綱非命世英雄弗能反正會元帝建策南渡
綏撫江左而白麟玉璽見於江寧臨安日有
重輪皆中興之象予改日作儒士跨一白驢
往河西應孝廉謁張軌焉
　　　感時第七十五
　擬陪鄉士獻能書喜遇姚萇古亦無
　欲激頽波專號令敢攄忠節委均輸
　不堪狙詐爲三俊笑倚鴻圖應一呼
　興盡先期歸蜀地軺車枉駕訪吾盧
予建興末作儒士謝艾跨驢入西涼張軌以
予爲主簿張重華嗣位時石季龍使將麻秋
侵寇不已凉州震動府司馬張耽言於重華
曰議者舉將皆推夙舊且韓信穰苴皆非舊
將盡明公之舉惟材可任主簿謝艾兼資文
武委以專征伐之事庶幾可也重華召艾問
以計策艾曰耿弇不以賊遺君父黄權願以
萬人當寇乞假臣數千人爲殿下吞之重華
大悦以步騎三萬人令艾討之麻秋率大衆
以禦之艾乘軺車冠白帢鳴鼓而行秋望而
怒曰艾年少書生冠服如此輕我也命黑矟
龍驤三千馳擊左右大擾勸艾去艾不從下
車踞胡床指揮處分賊以伏兵發也懼不敢
進秋軍乃退艾乘而擊之俘斬甚衆秋乃匹
馬夜遁季龍聞而嘆曰吾以偏師定九州今
以九州之力困於重華眞所謂波有人焉繼
而往關中與姚萇爲友欲激頽波以正風化
奈何縱暴之君競起廢弑然萇雖少而多謀
略又況宿有契好故作密友久之予猒處凡
世思歸蜀峰約萇曰苟冨貴無相忘後萇以
蘢驤將軍使蜀至鳳山訪予予禮待之假以
鐵如意囑之曰麾之可致兵萇疑予予爲之
一麾旗幟蔽天戈盾戎馬萬餘列之平坡今
試兵坡是也後萇以苻堅死即帝位號秦焉
　　　誅暴第七十六
　禍福之機本在人只爭現報與前因
　貪汙賄利欺君命剥刻脂膏虐下民
　搉貨王仔生犢尾刷錢馬諤化猪身
　從兹警悟堪爲戒一念纔虧即有神
予仕晋之後兼治幽顯時蜀之導江王仔者
永和中任帥幕吏被檄督搉課盬於潼川而
王躬詣井所召民强與約率令倍差認課當
取五千斤者倍取萬斤又約來年所輸不滿
額者籍其家王仔知其不能如約窺欲没入
之使官自煎既復命帥以鹽數倍增喜之予
聞其苦民故陰治之是夕帥馮遷夢王仔來
謁而公裳下有一尾方驚寤有婢亦魘及甦
言適王使者來公裳下有一牛尾出再四言
其搉利貪汙之故令生蜀之屬邑田家廷翌
日遣人訪之果如所夢又益昌馬諤者同爲
帥屬每出部邑督錢惟以多爲貴不問額重
虚實盈縮必得爲期且以此自負蜀人苦其
虐號曰馬刷或以王君牛尾警之者馬曰正
使見世尾生亦何必問予聞其暴虐如此聞
之上帝繼而病卒七日之中其家作薦復聞
棺中有聲意其再生亟開棺視之則已變爲
一猪矣急掩而葬之時天氣晴爽喪車方起
犬雨如注送者皆不可行及墓次水已溢矣
此可爲汙吏之戒
　　　明經第七十七
　銅川蓍筮久潜心道學儒宗己陸沉
　天假仲淹重振鐸文追孔氏復鏗金
　儒風欲繫唐虞化大雅全排鄭衛音
　董氏庶幾顔氏子升堂窺見室之深
予久處穹昊帝以中國道衰欲王化之復行
故命予生銅川家知隋運將終吾道未濟退
居河汾間修先王之業制禮以節情作樂以
和俗恢刑政以防其非崇祭祀以介其福祖
述周孔取則軻雄九年而成經也其於五常
之教於小子何述焉復以禮樂之學付之董
常惜其不一用於太宗之朝悲夫
　　　護聖第七十八
　漁陽鼙鼓叩長安此日明皇幸劍關
　若聽九齡攄諫論豈勞七曲重躋攀
　不因儒士爲親謁安得鑾輿返遠還
　萬里橋邊迎禁蹕誰知虚位紫霄間
予自汾陽傳道猒於死生再奉
帝命輔唐室故命長子淵石生於清河氏之
家即九齡明皇時李林甫之譖毁肅氏而帝
賴之以不易至於議論風生首登七寳山坐
有文場戰師之雄應制走丸之辯後漁陽之
亂明皇幸蜀鑿劍嶺而觀中原歎曰吾聽九
齡不至於此也予因至萬里橋以儒士謁帝
帝曰卿非北郭張生乎予曰然臣聞元載孔
昇天虚位久之以待陛下也帝默然後肅宗
收復京都韋見素迎帝歸闕封予爲右丞相
而予密衛鑾輿至咸陽帝移大内安頤遂辟
穀張皇后進櫻桃蔗漿等悉不食常玩一紫
玉笛自吹數聲有雙鶴下徘徊於庭帝謂宫
愛曰吾奉上帝命居元載孔昇天令具湯沐
復就寢而升化
　　　明威第七十九
　影響昭昭理可尋往天豈與物交侵
　眼根所著無非色身業居多莫匪淫
　四舉不沾天子禄一生虚負狀元心
　李登狂妄終除籍感報徒嗟罪障深
唐李登者年十八鄉貢首自後凡十年一薦
名愈下年幾五十不第一日齋戒詣葉靜法
師且告曰登自十八歲叨冒鄉薦凡經四舉
不登一第何罪至此幸法師入冥爲某勘當
此生如何法師語之曰蜀之梓潼有神曰北
郭生掌文昌主貢舉司禄之官必能知之吾
當爲汝叩之一日上章道過治所謁予法師
曰士人李登者某年月日時凡四舉不第此
人果何如予命一吏示籍對曰李登初生時
賜玉印十八歲魁薦十九作狀元五十三位
至左相縁得舉後窺鄰女張燕娘事雖不諧
而繫其父張澄於獄以此罪展十年降第二
甲二十八歲後侵兄李豐宅基而奪之致刑
于訟以此又展十年降第三甲三十八歲得
舉後長安邸中淫一良人婦鄭氏而成其夫
白元之罪又展十年降第四甲四十八歲得
舉後盜鄰居王驥家室女慶娘爲惡不悛已
削去其籍矣終身不第法師辭退以是語登
登無以對一夕愧恨而死後之士夫可不戒
哉
　　　濟順第八十
　綿綿唐祚欲傾摧叛逆陵遲陷北臺
　逼脅乘輿臨草莽爭驅甲胄走塵埃
　天恩昭顯精神會帝道重宣雨露來
　桔柏津前新應詔虬鋩誰信作良媒
唐乾符中歲荒河南爲盜者甚衆尚君長伏
誅尚讓等推黄巢爲主反長驅江陵渡江爲
患入河北攻河南數十郡次陷洛陽破潼關
僖宗播遷入蜀巢犯闕巢遣朱温等攻鳳翔
至潼關追僖宗乘輿夜遁出鳳翔予以儒服
見帝帝夜行馬駃予以所乘騎奉帝帝乘之
予捧足攏馬密布綵雲衛帝騰空彌明露雲
微綻令帝下視見鳳翔軍與巢軍戰于龍虎
阪若蟻陣也帝曰此何所予曰此乃空際帝
驚歎曰卿非北郭生張孝友乎我非卿豈料
生耶予奉帝至劍南複道帝疲甚欲少憩命
予股以枕之熟眠林葉風聲帝忽躍起曰巢
兵至矣鼙鉦近也予曰非也乃林葉風聲久
之從駕宿衛始及訝帝行之速也帝至桔柏
津曰我有一女乃興唐公主最神慧奉卿箕
箒可乎予曰臣幽也何敢奉承帝曰勿固辭
遂封吾順濟王親至廟奠獻解劍爲賜仗予
剿賊後宋文通等斬巢送首成都帝還闕則
興唐公主從而殂矣予命兵迎公主歸七曲
焉
　　　濟迷第八十一
　救世乖訛物理衰神人淆混化塵微
　庸愚指我爲妖妄蒙昧嗟予擬是非
　匝地亂雲多雨潦亘天烈火示光輝
　孫譙始信英靈著從此寰中顯福威
五季中進士孫譙者性尚剛介不與羣居詆
斥佛老著無鬼論自隴之蜀過祠下侮辱無
禮而去抵於山陰天忽昏晦風雨如撒行者
不可進欲投邸而不可得遂呼曰此乃北郭
生張君如果有靈則指涯涘如何予令佐神
舉火一二示之譙尚笑曰廟奴誑我再呼曰
神既在何不爲我止風雨使我能抵于平陸
如何予笑曰子所過神祠必狎侮指以爲妖
笑以爲誣今悔之何及也予示之以炬火數
百山川明朗可容行李須臾風雨頓止翌日
留記于廟焉
　　　忠顯第八十二
　熙熙天祚福皇朝叛寇生羌亂蜀妖
　均唱勃徒凌郡縣順連賊伍結蒭蕘
　卒呼勇義陰兵力箭貫膚腸意氣豪
　木馬汗流如密報天恩依覆下參郊
皇朝均順之亂主帥雷守忠祝吾助神兵遂
入蜀至利州爲賊堅壁固壘不下其禆將王
吉大呼語賊曰吾奉天命剿賊必矣可降而
賊以勁弩射之貫腹其人歡呼自若封之以
藥而無恙帥亦如之朝廷封予英顯王而功
奏上天即證定慧王果焉
　　　聖治第八十三
太平風化樂唐虞致治馨香等太初
率服四夷明德教奠安百姓法規模
　挈衷頓領知賢相錯節盤根見大儒
　子含輔成元祐政著書猶用鑑寰區
皇朝一祖四宗垂拱太平予奉玉音以次子
文明生于司馬氏家名光盡誠於館著古今
歷代史以鑑於世輔宣仁聖烈皇后擁少主
不出簾帷而天下治當時庶政聿修咸謂德
合天地道通神明因積仁累德凛凛乎庶幾
周召之烈焉
　　　摽忠第八十四
　藝祖開基妙若神我今遜德不勞兵
　終南翊聖曾全壁汾晋西祠已結纓
　寇氏澶淵平虜力眞皇東作福基成
　此回又是忘形久笑指朱崖道一征
予以世態之變居寂久之而符生於皇國開
基之初即寇準也後澶淵之役立仁考之功
予與焉至於以予爲誣議予涉海至崖悲夫
　　　興國第八十五
　朝廷中否甚傷情事業班班可訪尋
　政在平江扶大寳兵虧陜右本天心
　便宜坐使兩蜀靜陞陟恩流三峽深
　要識此回神異處柩中全體土無侵
予紹聖丁丑託化張浚立一世之英表平江
復辟至聖天子垂統四十餘載至冨平之敗
非浚之失乃天也隆興甲申浚死葬于衡陽
其子杓欲更葬于蜀既啓棺視之威容儼然
如存合郡士夫觀者如堵以手加額者衆因
從而掩之倘非予神化安有此也予生領天
子之權于蜀掌職文昌之命于天其功績不
忝矣
　　　止足第八十六
　玉策褒稱賜寵光尊隆師傳總元綱
　積功唯喜修天壽被命寧辭抗帝章
　蒞事惟勤居太極貢賢是任主文昌
　錫民五福期康乂非特區區一雨暘
予隆興之歲奉玉音加秩若曰文昌者教化
之本原實傳列聖之業儒士者道德之淵藪
宜攄一德之忠播告諸天亶孚有衆惟文昌
司禄主者職貢舉眞君衛民少傅靈應帝君
張某德被萬物威形四方粤自有生顯從浩
劫順考古道鑒觀人文照臨並日月之明發
生佐乾坤之化是以教耕稼而民人育每裁
制而自優修禮樂而政事康果猷爲之不謬
干戈載戢陰陽常和水土既平休祥時格託
之庶務試以諸難皆濟濟以可觀每多多而
益辦昔自水漕令蒞台衡尚持救苦之心誓
拯倒懸之念厥有成績巍乎難名察乎九十
餘化之行藏命編羣册著以萬二千端之行
節豈曰空文顛則持而危則扶惡以懲而善
以勸生民允賴惟乃之休況復恢龍漢之圖
書闡鸞臺之典則欲分身而顯化率諸聖以
混融萬梵開張三界均利宜加峻位俯叶輿
情名躋南極之尊禮絶星聯之上於戲躋三
階而下太乙久彰應物之符斂五福而錫庶
民式賴師言之左誰其能者汝往欽哉可特
加金闕昊天太師紏察三界禍福事予辭表
略曰滿盈之懼上瀆瑩聰温厚之辭時紆訓
詰意敢懷於不敏欲猶冀於必從中謝伏念
臣德薄位尊言輕行寡徒以效誠之决未懷
引退之私兹遇盛時重明異數豈不侈高上
之賜其亦畏至窮之災恭惟
天尊上帝道善貸以且成明容光而必照護
以小疵之失察其由中之言方將曲致於施
仁夫亦何嫌於遷令再三辭遜而受之兼司
四方禍福所以分身應化焉
　　　訓逆第八十七
　密承帝㫖下蒼旻昭示塵寰禍福均
　燮理權衡明察訪斡旋綱紀運經綸
　外臺執法專生柄蜀部觀風秉化鈞
　雷震中江王氏子斲棺只爲逆亡親
予被命遷師相之職專生殺之柄採訪善惡
悉便宜也乾道中蜀之中江王千者初其父
母自買香木棺以備身後王易以杉木已而
又貨之易以株板及亡母則又留株板欲自
用但市松棺斂母而葬予於旬日將王以雷
擊死倒植其屍或走報其子急往哭而扶屍
仆地日正中忽雷震挈其子於五里外洎復
回見父屍依前倒植凡兩瘞皆震出遂棺上
斲一竅以竹而掩之姑免震焉
　　　戒欺第八十八
　爲人貪暴莫如廉禄筭乘除理灼然
　楊震四知名莫掩子文三已節尤堅
　存心勿謂陰無報失職那堪又减年
　試把徐謙形夢感黄金特地障前縁
乾道中新都丞徐謙者被檄充勘官將道經
宿徐氏家主人前一夕夢神人謂曰明日有
徐侍郞宿汝家宜善遇之神人乃吾所遣佐
神也至晚果有徐從政踵門遂具盛禮及回
復夢曰徐子此回受人五百金枉七人命天
曹已减三十年壽官止此矣徐氏遂不復相
接丞公深訝之抵暮遣蒼頭語以夢中之事
丞公愧形于色回任及替舉主改秩未及命
而卒于邸中年三十四初傳其死鄉人未之
信既聞其事莫不惜其用心之欺焉
　　　誅悖第八十九
　子職須知奉二親養生送死禮宜遵
　遺骸暴露如羈旅逝魄浮游未掩眞
　餘子徒勞從孝行春秋責備在賢人
　羅生感夢還鄉舍方悟陰愆速此身
梓潼縣羅鞏者入于上庠過予祠默禱於予
一夕予夢告之曰子已獲罪天曹宜急還鄉
前程勿須問也鞏懇曰鞏平生操守鮮有過
失願聞罪由予曰子無他惟父母久不葬耳
鞏曰家有兄弟何獨歸罪於某予曰以子習
禮義爲儒者故任其咎餘子碌碌不足責也
鞏既悟悔恨治裝回鄉同舍驚問鞏以夢告
則未及家而卒焉
　　　眞元第九十
　物有潜通信可知幾回利濟惹閑非
　觀風隴蜀存眞寂掌籍南昌應化機
　曲意爲民除塚訟忘形救物拯萎微
　從兹願化昌黎後别有精玄示福威
紹興庚戌予遊神察訪附鸞抵涪之樂温會
龍門韓申之叩予符訣救其孫坤臣之危疾
予令治病功曹應感更生以申之宿契所遇
予遂付以符籙
　　　拔苦第九十一
　苦海淊淊浪接天生來死去各前縁
　争看妄想空花裏不覺枯骸腐草邊
　孔聖殤童因立教周文葬骨豈知年
　皇穹委任司民苦惻隱之心亦空焉
予以上帝篤好生之德而天下多遺骸暴露
者付予誘收也且古史曰枯骸不知年數尚
感文王之葬童子結伍以衛魯國猶存孔子
之殤然今人不念葬其父母況於他人而有
惻隱乎予以救苦之功而陞證安樂不動地
游戲三昧如來果焉
　　　福瀘第九十二
　煙横瀘水碧漣漪殺業誰知會遇時
　山寺劊身徒憤憤岳靈未報且遲遲
　倘存忠厚佛三昧不到仇連李萬兒
　張信復歸王吉手彼寃此報罔踰期
紹興中瀘帥張孝芳者爲卒伍張信等所謀
而致叛信爲同伍張昌殺之瀘遂平定此乃
紹聖中秭歸鄉一僧俗姓廖名慧覺居山院
蓄資甚厚集衆作斷瘟水陸繼而茶寇李萬
兒者率衆欲劫之初不知其僧設穽於四垣
遂盡陷之惟李萬兒數人僧與其徒劊而食
之後李萬兒圖報其寃岳靈曰汝報之未可
此人有爲衆作福之縁未艾更一生可也惟
汝尚有所殺王吉必報汝也自是僧慧覺生
清河家即芳也萬兒乃張信也吉即張昌也
其報昭然予遂與英烈統理神衛瀘而平焉
　　　昭明第九十三
　自從太極肇羲皇神性隨機雲水鄉
　九十四迴彰變化三千餘行露微芒
　雙峰爲建立初宅七曲重遊參宿方
　聊附飛鸞明此意出書示訓藉揄揚
予以眞元拔苦後天命荐隆位登金闕逍遥
紫虚遊神訪察寓鸞顯化示以道德仁義之
教變其偷薄鄙詐之風忽功曹奏涪陵郡之
樂昌運騰里人楊思作文昌星席予拉崇應
爲降福民朱章感諸眞共集因覽山川之秀
有雙峰者眞神仙窟宅氣宇予遂爲有君玄
初大帝化建寓室而韓震巽亦樂施田焉予
遂請于帝立昭明應化鸞臺以示四民休徵
今祠已落成之久爲樂昌之美觀蓋於吾香
火莫非夙昔契旦世人亦知予父玄初大帝
尊號宜益加敬焉故畢工書之以示後之士
夫云
　　　終親第九十四
　古來喪不過三年暮死朝生宜吉涓
　祭葬克終營馬鬛哀矜盡孝卜牛眠
　風雷感激施甘澤稼穡重蘇起大田
　埋王佳城寢苫畢神龍輔佐產英賢
予昔在蜀栖眞於摩維洞天旱蝗三載有四
境城隍同日申到蜀民無知停柩經年暴露
考妣血尸衝穢上天見怒鎖諸龍潭旱損禾
苗民失秋望欲望眞君眷憫蘇救生民予化
一居士隨門勸化急作窀穸遂與青源眞君
射洪眞君議檄九江龍王克沛甘霖三日已
往復蘇多稼民大悦時玉帝大怒九江龍王
擅行雨事追斬龍族予又化一秀士普勸龍
王龍女及諸生民不斷音聲誦彌羅御詰不
計萬數未經三日祥風瑞氣藹于金闕奉命
特赦龍王之罪自後孝子順孫既喪考妣不
敢停柩克終大事事親終矣陰陽和風雨時
福貽後昆芝蘭挺秀壽冨康寧
　　　放生第九十五
　濕化卵胎都是人只縁貪戾著眞情
　螟螟抱母懷春毓蠢蠢凌波逐浪生
　陽序放魚延紀壽冲元活鱔慶前程
　遞相勉諭放生命福蔭循環世代榮
予念一切衆生皆有佛性凡食牛肉者上天
有太牢星地下有太牢山專治食牛之人受
苦萬劫殺牛之人萬劫無赦多遭疫癘而死
至若猪羊犬豕羽毛鱗介濕化卵胎皆受父
母生成因差一念見出萬形仲春禁覆巢此
月令之戒也弋不射宿孔子之戒也凡好道
修眞之士肥甘不足於口三寸舌根而已何
如不自殺不教他殺不見聞殺隨喜殺享此
五般淨肉可以無大過矣何必貪諸口腹昔
李冲元好食鱔予知其情感夢化一皁嫗告
冲元曰我腹中有五千子我死子亦死矣儻
能更生獲福無量冲元信而捨其鱔後不復
再殺又陽序一巨商耳予知其詳化夢形之
曰子明年當死若救得十萬生命可延一紀
之壽序曰大限既至何可活十萬生命予曰
可放魚子則有報驗序覺之大書市肆遞相
勉諭及不惜己財贖魚卵投放水中月餘予
再形夢曰子救十萬生靈已足矣可延壽一
紀後子孫世代榮昌信不誣矣
　　　中興第九十六
　駭聞仙樂奏宫啇大道中興踵後芳
　道德五千消劫運乾坤億載福金湯
　黍官景運重宣化蘂笈靈文再闡揚
　正一玄科振寰海永延皇祚壽無疆
予遊宴玉京怡眞靜默每念龍虎嗣漢三十
六代天師乖於紹聖遂托形宗演果受玄恩
蓋以劫運未消教風怯振所幸道德五千文
一脉存焉兹又夢符仙種立爲三十七代與
棣受命于先朝皇帝親沾灑翰頂受師號中
興玄化衛國衛民榮祝帝堯萬壽子禹孫湯
股肱惟良保劫度齡民安鴻雁正一科教由
是而興焉
　　　弭蝗第九十七
　隨方分化楚城邉興利除殘本自然
　螟螣害苗農告病鸞機應念表箋天
　肅將雷電彰誠意無復蟲蝗滿大田
　神化昭昭難自冺因人感事續餘篇
予自君山主宰兼洞庭水治以至蜀門旺化
神遊附鸞于世有日矣開慶已來予嘗以荆
楚間禱祭魔法枉所傷害諂求餘福鬼毒流
盛而眞道未行有意化之遂面奏
天庭分命月鸞開化月峽予乃隨機應化以
禄嗣應人以符藥濟世以吉凶避就之理示
人進退存亡之機廣正大公平之心潜消鄙
詐漏慢之習福善禍淫惠吉逆凶陰驅潜感
之間泛應曲當之際亦有聞風而化者但以
月鸞主司杜南强常以吾化體出自然眞常
應物不尚表暴以驚世疑俗又以隨寓應酬
多失紀載越六七年矣咸淳乙丑峽境妖蝗
農民告病紏察具報以郡守陳順武翼赴聚
英集眞壇請表箋天願弭蝗灾消殄予遂呼
里社詢之乃云郡民多於溪澗或於山澤摝
取蚌𧑐漁獵魚鼈甚至斷剥蛙鰲供應主需
枉殺螺蟹以給口累百千之命不供一飽億
萬之靈始克一飧是致積累物命冥漠無歸
氣化生蝗復害田稻以絶民命此蓋物命相
償之報而人未知之也予因戒敕里社俾以
方隅護度物命外具録郡守爲民之誠深致
民食之請具奏于
天欲得行下田祖秉畀炎火以去螟螣之患
又請肅將
天威以彰郡侯皈叩鸞化之誠
帝以予奏懇切特賜俞允於是陰雲晝合電
雷以風蝗即盡弭一郡有秋農夫胥慶官吏
立予專祠以彰神貺咸淳丁卯春旱不雨農
業失時萬民咨嗟户口涣散峽之郡丞程生
叔光以太守赴京攝行郡事深致其憂於是
重立玄功自破己俸一再禱祈峽之神祇皆
爲感格以告于予予以開化分野有所不辭
又以程生誠交念孚幽顯貫徹爲宣九天之
命敕五龍之水曲施雨澤數日而足自是農
耕不失而民業始安及至夏秋蟲蝗復作間
爲苗害蓋以向者戒敕里社俾護物命後縁
以峽民未知神化殺傷之俗循習猶舊餘殃
未除而乖氣感召故也而程生於不睹不聞
之間悟有感有應之理密奏投誠假托歸叩
予遂達其詞㫖示以未悟録其眞懇飛章奏
聞夜雨天一之水雨洗冥漠之靈晝赫秋陽
之威一去蟊賊之害於是因人感事呼鸞載
筆書弭蝗之化警殺生之人附于化籍播本
宣傳于以彰郡丞至誠贊化之功于以挽回
氣化以成歲熟之效庶聞之者足以戒焉是
歲秋七月既望再書于侍生安節野人杜南
强所事之鸞壇



梓潼帝君化書卷之四










