#+TITLE: 海瓊白真人語錄--白玉蟾
#+DATE: 2016-06-11 12:27:24
#+SOURCE: github.com/kanripo/KR5g0116 master ee1bcc48                
海瓊白眞人語録卷之一并一
　　紫　壺　道　士　謝　顯　道　編
眞師海瓊白君與鶴林彭㭒紫元留元長於
中秋之夕星垂月落煙起露下千家閉户一
路無人相與㩦手過榴花洞須臾天曉盤礴
忘歸坐於磐陁之上命二子共席左右焉顧
謂之曰天上人間今夕何夕神霄路邈紫府
人稀二子學仙久矣顧無疑可以問乎
眞師曰老子云有物混成先天地生多少是
説得好也後人謂之道謂之心謂之性謂神
者謂炁者謂一念者謂法謂教謂術謂情者
嗚呼枝分派别豈知乎有物混成者存哉
眞師曰大造無聲風自鳴籟自動冬去冰須
泮春來草自生燕夏至鴻秋歸霜天梅花開
月夜螢火明此自然而然爾參到此處口欲
言而辭喪心欲緣而慮忘眞師曰大造無
爲元功不宰或問何如曰巢知風穴知雨噫
人哉眞師曰世間所有一切法法中所有
一切門此皆合藥之方治病之藥也須知湯
使其藥始驗或問湯使何如曰心乃法之湯
使也眞師曰一日雷部將吏報言但有一
處安香爐即是神霄玉清府元長問曰經
中有謂神女三千六百常在我傍呪中有云
勑吾身中三萬六千神夫經呪皆太上語也
謂之有耶無耶眞耶妄耶答曰夫人身中有
内三寳曰精氣神是也神是主精氣是客吾
是主金童玉女是客所言神女三千六百及
乎三萬六千神者此皆精氣所化今人心猿
意馬一日千里又況精衰於淫氣竭於嗔更
且眼隨色轉耳被聲瞞所益於己者幾何而
所喪者不可勝言也曾不知神光外散氣力
四馳既精氣不存而欲金童玉女在左右可
乎萬神一神也萬氣一氣也以一而生萬攝
萬而歸一皆在我之神也眞師曰人之一
念聚則成神散則成氣神聚則謂之魂氣聚
則謂之魄生曰人死曰鬼陽曰魂隂曰魄
眞師曰北斗經非太上所作蓋漢時張正一
所紀太上之㫖以爲之今人不知經㫖徒然
瞻星禮斗夫人之身所有一氣東升西沉上
升下降亦如天地天地之氣曰隂與陽人所
禀亦如之若夫天之北斗晝夜常輪以分隂
陽以定時刻故天地以之常存胡不思人身
一氣統之者誰能知所統之者則知身中之
北斗也斗經云家有北斗經六畜保興生此
蓋身中北斗宰制其氣則眼不欲視耳不欲
聞鼻不欲香舌不欲味身不欲觸意不欲思
畜此精華自然至於宅舍安寧子孫榮盛也
眞師曰北極驅邪院本只有崔盧鄧竇四將
今却增四名梅仙考召院本只有潘耿盧查
四將令亦增四名此皆後人所增即非本法
所有　眞師曰古法官有用黄劉二將者又
有高丁二將者復有用焦曾二將者用桑何
二將許謝二將者在其所受於師者用無不
靈驗　眞師曰天心紫文云三元洞虚五行
洞華八卦洞晨十方洞眞今人行八卦洞晨
法却使動神字是不知其所始迷以傳迷有
如此者　眞師曰古無酆都法唐末有大圓
吴先生始傳此法於世以考召鬼神其法中
只有八將三符四呪及有酆都總録院印後
人增益不勝繁絮似此之類安有正法　眞
師曰法中明言北極驅邪院盍云天機院是
故南極有天樞院如天上左有天樞省右有
天機省緣天機是北極之内院驅邪則外院
也彼天樞亦是南極之内院而南極又有進
奏院在外也　㭒問曰人之一念自可感動
天地今凡發章奏差將吏既以焚化自可上
達又何謂六天妖魔得以遏截者耶答曰一
念之誠與道合眞故可感召眞靈無疑矣古
者有孝心有誠心有義心有慈心有剛心有
忠心皆於肹蠁之間感天動地蓋其一心之
專一念之正所以然也今人焚章疏達帝宸
此則科教使之爾緣心念之感如以箭射物
也彼章疏之感如持鎗刺物也箭雖遠而急
至鎗雖近而難及故章疏是有形之物妖魔
得以遏截如心念出於無形則妖魔如何遏
截也元長問曰夫人念念紛起起滅不停因
何此念不能感召答曰子不見猫之捕鼠乎
雙目瞪視而不瞬四足踞地而不動心無異
縁意不妄想六根順向首尾一直所以舉無
不中者也　眞師曰混沌既分三才始立人
居天地之中其形雖小其神實大其形雖卑
其神實高玉蟾向時詣闕奏事其章䟽上寫
字如粟及至天都其字如盞始者在人間時
章疏之紙亦甚短小及至天中章䟽高丈餘
闊二丈以此觀之大梵隱語所謂雲炁結成
一丈之餘天眞皇人按筆乃書此之意也昔
者觀清源志見天書于龍潭之上有曰詔黑
赤示之鯉魚昌黎辨之曰此上帝斬龍之文
也其字不過一寸想其在天亦不止一寸也
以今觀之此無他天大所變者大人小所現
者小譬如人之照鏡鏡大面亦大鏡小面亦
小自今而後凡有章䟽紙須高一尺不可過
高字須大如粟不可過大此語不誣也元長
問曰嘗疑鍊度是兩件事不知是否答曰度
人經云生身受度一也又云死魂受鍊二也
今觀朱陵景仙度命籙文有曰南昌宫所攝
二宫一曰上宫一曰下宫上宫主受鍊司事
下宫主受度司事生身在下土故以下宫主
之死魂升上天故以上宫主之總而名之曰
朱陵火府亦曰南昌鍊度司今人所稱南昌
上宫受鍊司眞官典者所用受鍊司印却併
主生身受度符籙事委是無據既言南昌受
鍊司而又稱上宫受鍊司此又無據今不須
言上宫下宫亦不須説受鍊受度但云南昌
鍊度司却用本司印方有所本爾其印文曰
南昌鍊度司印只用人間曡篆方圓一寸三
分元長問罡步如何答曰罡步多禹禹步惟
五能合五行久久升舉大率罡步多以五步
推五行生剋步之如猫犬之伏蛇進五步退
亦五步進七退亦七四方按五行生成之數
及至蛇伏然後害之但看伏鼠亦然且猫犬
之伏蛇進退之間或爲人所衝擊或爲人所
叱唤纔轉身即蛇得而害之蓋罡步不成也
如八門遁甲隱身循形之法大要在罡步神
哉㭒問世所傳隂陽斗亦有疑焉答曰今人
以左脚起初星念魁至魒爲陽斗以右脚起
初星念貪至破爲隂斗謬哉是無據之論也
飛神謁斗經云順則爲陽逆則爲隂從魁至
魒則爲順自魒而魁則爲逆大要只云子欲
飛神莫忤眞人眞人第三星也外此皆丁步
丁步則爲踏單步則爲點如曰不然吾不知
矣㭒問召將或用叱咄可乎答曰前輩有云
敬之如君父驅之如僕使蓋呼召將吏之説
則是以神感神也人若無威則神不全凡呼
召時須是秉太上之勑命則左右呵斥儼然
若存庶幾可以我之神而役彼之神也眞
師吿㭒云今但專佩一籙專受一職專行一
法專判一司文字於一司將吏前專用一符
一水不過只是心與神會用之則靈耳恰如
眞龍但一滴水便作滂沛豈用如許繁耶元
長問曰近世有行靈寳法者不曰無此法也
復有行圓通法者亦不曰無此法也更有行
混元法者亦不曰無此法也然其門類之多
呪訣之繁而於道則不甚正一也古者以正
一傳教故所行之法簡而且易今曰靈寳何
異圓通今曰圓通何異混元今曰混元何異
正一夫人之心本自圓通本自靈寳本自正
一本自混元以人之一心而流出無窮無盡
之法蓋如天之一炁生育萬物也而又曰混
元是一階靈寳是一階圓通是一階正一是
一階譬如杜鵑鳥或曰子規或曰謝豹或曰
白帝魂或曰映山紅或曰搗藥禽或曰蜀鳥
其實一杜鵑也眞師曰法法從心生心外
無别法元長問曰近觀靈寳法之旁門又有
曰圓通一法復有太上淨明院法一階或有
用太上淨明院印者或有用圓通印者其印
文有靈寳圓通混化玄祕八字列於八方其
印之中又有司院省府四字其印内文却圓
外文却方蓋取圓通之意以愚意觀之靈寳
圓通混化玄祕此心印也故欲以此木印而
盡此八字可乎所謂司院省府此靈臺也故
欲以此木印而爲此司院省府可乎殊不知
靈寳本是圓通圓通本是淨明又何必尋枝
摘葉如許之繁哉答曰誠是圓通法所造一
顆印説要圓通却不圓通元長問曰巫法有
之乎其正邪莫之辯也答曰巫者之法始於
娑坦王傳之盤古王再傳於阿修羅王復傳
於維陀始王長沙王頭陀王閭山(山在/閭州)九郎
蒙山七郎横山十郎趙侯三郎張趙二郎此
後不知其幾昔者巫人之法有曰盤古法者
又有曰靈山法者復有閭山法者其實一巫
法也巫法亦多竊太上之語故彼法中多用
太上呪語最可笑者昔人於巫法之符下草
書太上在天今之巫師不知字義却謂大王
在玄呵呵元長問曰法中念呪何如答曰呪
者祝之義也夫祝之之意欲以達乎天地神
明果爾則世間善惡之祝在在報應耳今又
不然何哉是未知所以呪之之意也夫井蛙
之聒太清穴蟻之噪上靈則猶今人之祝也
是豈可以祝取報應哉如法中呪語一則太
上金口所宣二則徃徃皆將吏旗號所以呪
之要在乎法法所以呪將吏亦從之高眞亦
聞之如今人念呪之不效者何哉蓋不審此
呪意也呪之意義貴乎心存目想則號召將
吏如神明在前之説元長問曰救苦經云天
上三十六地下三十六太玄無邊際妙哉大
洞經或以爲隂陽二炁七十二候是否答曰
此乃人身中事也泥丸象天屬乾(乾數四乾/金甲子金)
(數四乾/用九)尾閭象地屬坤(坤數六/坤用六)故四九三十
六則謂之天上六六三十六則謂之地下此
言人之頭上有三十六脉腹下有三十六絡
天地亦如之惟人之心視之不見聽之不聞
故曰太玄無邊妙哉大洞也㭒問曰有五戒
其一曰不飲酒然酒亦不害於道愚恐昏迷
其性故也酒果可戒乎答曰藏經太上云高
才英秀惟酒是耽麴糵薰心性情顛倒破壞
十善興起十惡四達既荒六通亦塞眞師
告㭒云女仙萼緑華謂羊權曰修道之士視
錦綉如弊垢視爵位如過客視金玉如瓦礫
無思無慮無事無爲行人所不能行學人所
不能學勤人所不能勤得人所不能得何者
世人行嗜慾我行介獨世人學俗務我學恬
漠世人勤聲利我勤内行世人得老死我得
長生眞師曰古人有言智過於師方堪傳
授智與師齊減師半德而況書云師勞而功
半師逸而功倍者此也眞師曰天下物惟
有水銀與腦子假不得教中以精比水銀謂
之汞以頭髓謂之腦蓋水銀易飛腦子易走
且如水銀腦子雖封鎖在宻處但有所以引
之飛走則失其所在如椒之透水銀是也今
人精髓多爲淫所攝遂至枯竭哀哉眞師
曰先師陳泥九昔在徽廟時嘗遇大洞眞人
孫君與之曰昔者元始天尊與太上老君所
説經採摭編録自成一藏且如北斗經南斗
經消災經常清靜經天童經靈寳度人等經
玉皇天尊號從上諸事皆有實跡㭒問曰今
之瑜珈之爲教者何如答曰彼之教中謂釋
迦之遺教也釋迦化爲穢跡金剛以降螺髻
梵王是故流傳此教降伏諸魔制諸外道不
過只三十三字金輪穢跡呪也然其教中有
龍樹醫王以佐之焉外此則有香山雪山二
大聖猪頭象鼻二大聖雄威華光二大聖與
夫那义太子頂輪聖王及深沙神揭諦神以
相其法故有諸金剛力士以爲之佐使所謂
將吏惟有虎伽羅馬伽羅牛頭羅金頭羅四
將而已其他則無也今之邪師雜諸道法之
辭而又步罡捻訣高聲大叫胡跳漢舞摇鈴
撼鐸鞭麻蛇打桃棒而於古教甚失其眞似
非釋迦之所爲矣然瑜珈亦是佛家伏魔之
一法㭒問曰郷間多有喫菜持齋以事明教
謂之滅魔彼之徒且曰太上老君之遺教然
耶否耶答曰昔蘇鄰國有一居士號曰慕闍
始者學仙不成終乎學佛不就隱於大那伽
山始遇西天外道有曰毗婆伽眀使者教以
一法使之修持遂留此一教其實非理彼之
教有一禁戒且云盡大地山河草木水火皆
是毗盧遮那法身所以不敢踐履不敢舉動
然雖如是却是在毗盧遮那佛身外面立地
且如持八齋禮五方不過教戒使之然爾其
教中一曰天王二曰眀使三曰靈相土地以
主其教大要在乎清淨光眀大力智慧八字
而已然此八字無出乎心今人著相修行而
欲盡此八字可乎况曰眀教而且自昧眞
師云或凡或聖如影隨形一爲無量無量爲
一譬彼日月現於衆水日月之光本無彼此
隨水而生逐眼而現一水千眼千日千月一
水一眼一日一月千水一眼一日一月千水
千眼千日千月如影隨形亦復如是取亦不
得捨亦不得不取不捨亦不可得㭒問曰世
之所言隂丹陽丹此外丹耶内丹耶答曰外
丹難鍊而無成内丹易鍊而有成所爲隂丹
陽丹者即内丹也丹者心也心者神也陽神
謂之陽丹隂神謂之隂丹其實皆内丹也脫
胎换骨身外有身聚則成形散則成炁此陽
神也一念清靈魂識未散如夢如影其類乎
鬼此隂神也今之修丹者可不知此眞師
告元長曰赤靈玉文云東極寳華西極太清
北極驅邪南極天樞此乃四極而中極五雷
實掌四極之司今都天大雷盡出神霄玉樞
之上謂之景霄大雷景霄雖在神霄之下乃
元始駐蹕之司向者天眞遣狼牙猛吏雷部
判官辛漢臣授之先師陳翠虚翠虚以授於
我今以付子子宜祕之　眞師曰神歸浩渺
須彌小炁入虚無芥子寬　眞師告㭒曰爾
謂十一曜呪誠是太上所説明矣乎曰誠哉
曰嘻彼呪中有謂甘石推流伏然甘德石申
皆星翁也却是春秋戰國時人甘石未生此
經先有質之於此豈太上語哉嘻　眞師告
元長曰爾謂世間混元如意之法誠然乎曰
然曰嘻彼法中有呪云北極佑聖眞君律令
又曰三天扶教輔元大法師律令果爾則可
疑也佑聖乃周時人天師乃漢時人若是混
元法已在太上之先亦不應用太上老君律
令也況佑聖與天師乎何哉謂混元也嘻㭒
問曰近聞圓通一法嘗竊疑之彼之法印内
圓外方中有五行外有八卦省府司院列於
四方以靈寳圓通四字爲宗以混化玄祕四
字爲本其間掇拾諸法符圖呪訣創爲一家
謂之圓通大法先生然之否乎曰神無方故
曰圓炁無體故曰通古者圓通之説即是神
炁混合出入虚無還返混沌今若以形器卦
數爲之其與眞箇圓通不亦遠乎況古無此
法嗚呼邪師過謬非衆生咎　眞師告㭒云
汝知斗中擎羊陀羅二使者否曰願聞其説
曰擎羊乃人間之字在天上則是掌善之音
陀羅乃人間之辭在天上則是都大之字擎
羊使者手執玉瓶金色蓮花陀羅使者手持
金盤白獬首香爐若世俗之見誤矣　眞師
曰先師嘗言人間有甚快樂也然苦樂常相
循環樂無百年若有萬劫今之世者有錢底
守死無錢底討死未見天下人與錢爭命不
與命爭錢噫　眞師告元長曰爾知吾所説
法皆心法否曰知之曰如何是心曰不知曰
爾既不知何以行持曰凡所有法無非心法
曰爾且行持久而知之知則不知不知則知
爾雖不知何異於知㭒與元長聞斯語已踴
躍悲慨大有警悟海瓊君笑而起
　　　傳度謝恩表文
高上神霄玉清府雷霆令統五雷將兵提領
雷霆都司鬼神公事臣玉蟾言以今月十五
日伏爲上清太華丹景吏神霄玉府西臺令
行仙都風雷判官臣彭㭒上清大洞玄都三
景法師太乙雷霆典者九靈飛步仙官簽書
諸司法院鬼神公事臣留元長太上正一盟
威法師充驅邪院判官南昌典者九靈飛步
仙官兼管雷霆都司鬼神公事臣林伯謙太
上三五都功職籙神霄玉府右侍經臣潘常
吉太上三五都功職籙神霄玉府右侍經臣
周希清太上三五都功法籙弟子奉行天心
正法驅邪院判官兼幹五雷使院事臣胡士
簡太上正一盟威法師行上清混元天心五
雷大法差充主管驅邪院事兼雷霆都司事
臣羅致大太上三五都功紫虚陽光祕籙弟
子行上清北極天心正法金闕内臺鍊度典
者驅邪院右判官臣陳守默太上正一盟威
法師行靈寳天心玉晨五雷大法九靈飛步
仙官主管驅邪黄籙院事臣莊致柔等臣付
以道法奏准玉格注授前件差遣即日具表
恭詣闕庭稱謝天恩者伏以法有正傳幸相
承於師訓職無虚授期仰答於天恩敢因拜
貺之私輒控由中之悃臣等蟪蛄如幻螻蟻
何知忝編中國之泯實出大鈞之造仰乾坤
之覆載荷日月之照臨坐食懷慚奚功及物
深惟曠劫以迨今生粤有此身而迄兹際三
惡不善殺盜邪淫六根無眀貪嗔癡愛罪洪
如海業重於山賴上眞開懺謝之門使至蠢
有披陳之路既與原已徃之咎復爲弭未萌
之災更昧皈依實負陶鑄夙縁契道遇神霄
五雷之書凡質希仙受太上九靈之㫖故得
掌心握印筆下飛符役使風霆區别人鬼濟
生度死輔正除邪豈墮身於塵坌之間敢飛
步於魁罡之上古來傳授今故奉行内鍊刀
圭外儲功行體天行化佐國救民恭惟
高上神霄玉清眞王長生大帝陛下道大難
名德博而溥群生父母王界月師端九旒於
萬炁之先御八極於太空之表慈悲濟世方
便度人臣剡牘東臺厠員西府講分符破券
之典效歃血飲丹之儀誓領將吏以立殊勳
全賴符圖而闡大教淵衷俯鑒眞隂潜孚願
清海嶽之埃而鎖妖魔之洞庶闢虚無之閫
再揚正一之風干冒天威遵禀帝命如蒙覆
護俾遂設施體未洞眞胎炁更資於玉炁神
其入妙心天允合於璇天臣等謹具表奏以
聞誠惶誠恐頓首稽首再拜謹言
太歲戊寅嘉定十一年十月日具位臣玉蟾表奏
　　　神霄吟三絶
渺渺神霄天玉京何岧嶢瓊花露濕蘂琪樹
風鳴條瑶妃侍雲笈羽童舞金翹嗟彼世間
人紅塵徒朝朝
紫瓊飛清都翠雲護絳闕不見有星辰俯視
但日月下世二千年不敢向人説吾已成金
丹留下飛仙訣
玉皇香案吏金闕禁垣卿寳爐烹日月鐵尺
鞭雷霆曉鍊西山雲夜前北斗星城南告樹
精吾家在瑶京
　吾師海瓊君飛錫於康廬之間嘉定戊寅
　春有書相期於武夷子以宗幕銜檄中都
　夏徃秋回價舟尋盟杳不可覓遂留三絶
　以紀曾經云細君周希清聯鑣來游是年
　重九紫元子留元長子善書
止止菴前九曲溪我來倚櫂對斜暉逢人還
問師歸未但見龍蛇壁上飛(眞師默跡/飛動壁間)
飛步來尋换骨巖空餘遺蜕窆垠函紫元豈
是無仙分底事憑誰爲指南
今朝恰恰是重陽洞裏風飄桂子香却與細
君同採菊歸來滿泛九霞觴
　　　飛仙吟贈留紫元
夜騎玉鰲採明月蘂殿瑶臺寒徹骨三十六
天不閉門風吹琪花散飛屑蕭□鳴處隊仗
多八萬霓裳歌白雪紫皇宴罷駕方出整衣
端簡去朝謁火鈴將軍呵一聲左右萬眞聳
毛髮奏云臣是雷霆吏舊因罪去辭丹闕紅
塵埋身平至耳餐青飲緑守苦節飛神登天
來正渴是帝有酒覓一啜使臣一醉放臣歸
歸去人間向人説鳳凰閣下問歸途瓊童玉
女却問子天上日長太清虚人間還似此間
無摇頭不答徑拂袖白雲眇眇迷清都洞中
猿鶴更相認白石爛兮青松枯
　　　華陽吟三十首
家在瓊崖萬里遥此身來徃似孤舟夜來夢
趁西風去目斷家山空淚流
海南一片水雲天望眼生花已十年忽一二
時回首處西風夕照咽悲蟬
一從脚别海南船身逐雲飛江浙天走遍洞
天尋隱者不知費幾草鞋錢
白雲和我到天台眼入青山意豁開到彼山
中還又起空令到處夜猿哀
拄杖尋身入武夷慢亭峯下雪花飛行從九
曲灘頭看萬壑千巖翠打圍
武夷結草二年餘花笑鶯啼春一壺流水下
山人出洞巖前空有鍊丹爐
得訣歸來試鍊看龍爭虎戰片時間九華天
上人知得一夜風雷撼萬山
白馬江頭嘯一聲紅光紫霧水中生急抽匣
内青蛇劒纔得黄河徹底清
渴飲金波數百鍾醉時仗劒指虚空脚根戲
躡交乾斗長嘯一聲天地紅
移將北斗過南辰兩手雙擎日月輪飛趁崑
崙山上出須臾化作一天雲
戲泛金船到海涯暗隨海水度流沙一從登
着蓬萊岸去看瓊臺閬苑花
人身自有一蓬萊十二層樓白玉階姹女金
翁常讌會堂前夜夜牡丹開
怪事教人笑幾回男兒今也會懷胎自家精
血自交媾身裏夫妻是妙哉
一吟一醉一刀圭眞氣眞精滿四肢若到酒
酣眠熟後滿船載寳過曹溪
元神夜夜宿丹田雲滿黄庭月滿天兩箇鴛
鴦浮緑水水心一朵紫金蓮
飢餐一兩黑龜肝寒向丹田猛火山但見心
頭無點事不知人世有飢寒
青牛人去幾多年此道分明在目前欲識目
前眞的處一堂風冷月嬋娟
片餉工夫鍊汞鈆一爐猛火夜燒天忽然神
水落金井打合靈砂月樣圓
一泓神水滿華池夜夜池邊白雪飛雪裏有
人擒玉兔趕教明月上寒枝
不動絲毫過玉關關頭自有玉京山能於山
内通來徃風攪九天霜雪寒
誰識週天造化功于今蹙在片時中只將鈆
汞入眞土鍊出金花滿鼎紅
昨夜三更雷撼山九天門户不曾關曹溪路
上分明見有箇金烏入廣寒
曹溪一路透泥丸只在丹田上下間解使金
翁媒姹女朝雲暮雨滿巫山
秪將戊己作丹爐鍊得紅丸化玉酥慢守火
爻三百日産成一顆夜明珠
絳闕仙都一散郎偶來人世且佯狂身中自
有長生寳夜夜飛神謁上蒼
家在神霄九炁天天中樓殿貯群仙偶然來
到人間世料想神霄未一年
玉皇殿下一仙童曾掌符書守蘂宫因甚俗
縁猶未斷于今幻質入塵籠
氣蓋山河心膽麤不能學劒不搜書夜來掇
得乾坤動火候温温守玉爐
夢幻之身不久長桑榆能幾耐風霜何如跳
去利名窟贈汝長生不死方
拈弄溪山詩伎巧吐吞風月酒神通且將詩
酒瞞人眼出入紅塵過幾冬
　　　題天慶觀
買得螺江一葉舟功名如蠟阿休休我無曳
尾乞憐態早作灰心不仕謀已學漆園耕白
兆甘爲關令候青牛刀圭底事憑誰會明月
清風爲點頭
　　　題嶽祠
南來一劒駐三山分得平生風月懽誰宰旌
陽應施藥本求勾漏爲修丹蒙莊且慕漆園
禄李老嘗爲柱下官我視榮華眞慣見何如
早鍊碧琅玕
　　　乳燕飛華屋
極目神霄路斗杓南丹華翠景紅霞紫霧手
折琪花今似夢十二樓臺何處猶記得當時
伴侣東府西臺知誰主憶當時自瀉金瓶兩
人間事等風絮
上皇赫赫雷霆主我何縁清都絳闕遽成千
古白鶴青烏消息斷夢想鸞歌鳳舞應未得
翻身歸去業債須教還淨盡這一回嘗遍紅
塵苦歸舉似西王母
　　　又
月插青螺髻柳梢頭夕陽荏苒西風摇曳數
粒蒼山粘遠漢樹色煙光紫翠飛騎氣半醒
半醉劒胯秋空磨星斗指瓊童不得鳴金轡
恐驚動紫清帝
浮雲飛度蓬萊水憶山中松寒露冷猿啼鶴
唳家在武夷巖谷裏畒一煙霞活計嘆𡑋指
人生百歲蘭畹芝田幾今古洞門前小鹿觀
花戲不知有人間世
　　　贈蘂珠侍經潘常吉
一點紅塵惹入心蘂珠殿上墮遺簪當時同
降瑶臺路只是于今彭鶴林夢到人間不知
退夜夜窗下調玉琴笑指神霄歸未得絳闕
清都煙靄深
　　　贈紫華侍經周希清
螓首蛾眉天上人不知何事到紅塵神霄蘂
笈今誰侍紫府琪花不敢春無夢去陪王母
宴前生多是紫虚身寄言尋取蓬萊路風送
雙鸞上太旻



海瓊白眞人語録卷之一










海瓊白眞人語録卷之二并二
　　　(門弟子福州天慶觀管轄兼/都道正紫光林伯謙等編)
　　鶴林法語
嘉定壬午上元
祖師海瓊君以
度師鶴林君致書自浙而閩爲
度師鶴林君之父
先吏部覺非先生行黄籙事是日凌晨至止
度師袖香而前稽顙長跪其辭曰㭒居閩從
先生之去晝夜行道莫敢荒嬉天何言奪相
所怙頃奏記致省道候且及所怙已傾祈先
生哀之實其傾背之時風霆飛鳴舉室芬異
户外晴晝人無所聞似亦異乎他人之死及
葬隂雨連日倏爲之霽葬已雨依然邦人亦
有知而異之者㭒僣以黄籙致浼今先生來
下此黄籙之事其遂也三界幸甚萬靈慶甚
祖師曰吾子無庸過禮今日適上元亟命建
靖治立玉堂置玉匱司仍置黄籙所自辰及
申文書成告盟天地植臣旛于門命虚夷趙
汝澮爲高功紫樞林時中爲都講紫光林伯
謙爲監齋芝房吴景安爲侍經玉靈鄧道寧
爲侍香玉華陳彌隆爲侍燈紫壺謝顯道爲
直壇紫瓊趙收夫爲看斑予攝行上清黄籙
使爲總監其以正月晦日補職二月一日行
事四日成醮乃謝恩五日祀雷凡齋醮事用
古式九朝科飮如常儀
度師曰諾
二月一日庚辰方旦大雨如注自一日雨而
三日風雨隂晦其三晝夜之間凡九朝一纔
引班上謁即霽朝罷復雨九朝皆然二日辛
巳之酉伏進章書人憂其雨方其伏章頓雨
止四面雲合獨壇上北辰烱然而壇外雨如
織踰時事畢壇上雨亦滂下觀者相慶
祖師曰隂晴天家事也偶然耳何憂何喜
三日壬午之乆有自家廟内得所覩者知是
先靈之至
度師喜而入報
祖師遽止之曰聽其自爾大道無形不尚影
像也法者道之用耳能致幽明也今誰有所
睹何怪焉或問曰醮罷迎眞宣赦之後大晴
如未醮之前獨九朝之首尾凡三晝夜何其
隂雨之如此
祖師曰古今建黄籙多隂晦蓋幽魂苦爽出
自隂關此亦感召而然也七日丙戌召諸神
吏併以祀雷禮畢以所刑之牲及酒脯於巽
地同丹符瘞之約以三日雷鳴掘符以安鶴
林靖是年以去冬不雨種麥方艱遇此黄籙
土膏獲潤
醮已爲齋宫謝恩神吏言功
度師致謝曰先生行醮事此邦人之所未見
而㭒之所得多矣而沾丐生靈者亦不少也
規行矩步藥石人心見所未曾光前絶後但
先生聞所神異靈竒之告皆止之何耶曰偶
然耳何庸喜之吾亦不喜其有亦不憂其無
但知行道奉法聽其自然所以爾者憑此誠
以徹其感恃夫法以行其事曾何憂喜於其
間使萌此念則奪吾正念耳
或問黄籙之義何理也
祖師曰九幽拔罪有金籙白簡之法金籙即
黄籙以故上天亦立黄籙院黄者爲衆色之
宗籙者爲萬眞之符此言黄中理炁總御萬
眞出幽入明濟生度死籙者亦録之義録鬼
神之籍耳黄者亦主之義主鬼神之事耳蓋
幽㝠之鬼神有所主宰而攝録之也
度師問曰斗爲帝車運乎中央臨制四方以
察妖祥故經曰中斗大魁總監衆靈又本經
曰北斗七星天中大神魯語亦曰譬如北辰
而衆星拱之審如是則斗極是爲無配之象
以其總御星河故也或曰斗居天中乃云北
斗何以言之殊不知斗柄所指自子而始至
亥而終晝夜常輪始終皆北故曰北斗也謂
如南斗乃二十八宿之中居北宿之首者非
北斗比也近世惑於南斗之名繪其象者其
色皆赤又序於北斗之上其謬甚矣或又曰
斗宿在二十八宿之度居於北方何謂南斗
殊不知璧在北而曰東璧井在南而曰東井
可以意會之也此理如何
祖師曰然則然矣按周天星圖及渾天儀與
夫古今推步之書皆不言南斗在北斗之上
亦無所謂南斗之名此特道教有所謂南斗
六司恐是天中隱星亦不可得而稽考也據
法書有南斗祕諱云魑□□𩲓□□以屬南
極朱陵火部火鈴之司又有南斗内諱云吒
那般曲大黑則是有所謂南斗也若欲泯之
其如經籍何
度師問曰五星六曜有流伏凌犯之躔悖逆
薄蝕之異實灾厄禍患之所關也凡禳灾度
厄者必關告焉關告可也必法象而立其燈
焉按金籙要畧云諸燈皆有式而獨不立此
燈之式非遺之也蓋羅計紫孛在天而爲隱
曜彼固隱之此固顯之何謂也
祖師曰譬如北斗燈式而右弼星亦爲隱曜
固不欲燈之但有八燈而已夫羅㬋乃火之
餘炁也計都乃土之餘炁也月孛乃金水之
餘炁也紫炁乃木之餘炁也今但存十一曜
之燈持於四星不必燈之可矣
度師曰漢天師未上昇時謂人曰苟有斗二
升米來者吾皆爲之譬如孔夫子自行束脩
以上吾未嘗無誨焉也故當時號爲斗米先
生今人多據度人經云至士齎金寳盟心效
天而傳乃厚受□賂而猶且欲傋鎮壇之儀
何也蓋一切難捨無過己財故曰以食爲天
以財爲命所以令其齎金寳露繒帛者特欲
其割所難捨乃見眞誠苟若於中一萌貪念
是又失其本㫖矣
又曰一壇之醮重於上詞若主行之人有通
眞達靈之道則奏無不達矣故迎眞之始即
宣詞送眞之後即焚詞項年於迎眞宣詞之
後却迎詞出中庭以焚之且如既迎眞于北
又宣詞于此反迎詞出而焚之何也以此可
見主行之人無所謂存思必矣
祖師曰靈寳玉鑑云遷神寳旛其色用緋兩
邊題三清神諱而旛身題遷神寳旛四字今
則旛色雖同尺寸有異書篆亦異昏以遷神
寳旛名之非也又如古法置二旛於五苦九
獄燈輪之内至攝召又置於香樂之前是二
旛皆爲有用也今者不然竪之門首徒爲美
觀懵不知其用矣如太微迴黄旗合有旗式
無英命靈旛自有旛式今皆不知其所以然
或旛或旗殆不可辨
又曰按黄籙律節文應召到亡魂當作善念
以超度不得悽泣以傷神法官預行戒之戒
之不嚴論如律此正度亡之意也夫貪生惡
死人情之常苟未能齊死生孰能忘其死乎
惟其一念尚存所以不能解脫故太上度生
之意先破其惡死之念今則不然非惟不能
禁其悽泣之情而且巧爲昔容導之使泣以
此相感迷惑益甚
又曰神霄五雷大法載云上三元三天君白
簡此一也中元金書九天寳誥此一也下元
登眞度命出離生死符此一也簡符誥籙雖
有異名皆太上濟度群生之用也今以吿命
之告爲告身之告以白簡與登眞符皆列其
中給付亡者彼之得此果何用耶
又曰救苦長生二符功用甚大既曰
元如符命是豈可輕所以路眞官有奏乞之
請及其符成則又宻行三官及三十六獄今
則不然其書也不曾奏乞其成也不曾宻行
又皆付之他人之手而高功皆不預焉世之
相傳謂此二符頗有度亡之功每度一名須
給一簡或十或百或千或萬皆計其數不敢
有闕竊嘗謂白簡是木赤文是硃若白木赤
硃可以度亡則九泉之下無不度者嗚呼神
而眀之存乎其人苟非其人道不虚行使果
皆通眞達靈之士誠有濟生度死之心則雖
一符一簡可以度萬魂有餘矣
又曰按古章儀與續章儀所載諸章格式是
欲後人有所依據也今則不然一章全篇皆
摸寫古本不敢改易一字若是則古人伏章
皆能記其章中之語亦豈難事哉伏章拜章
存章上章皆一意也苟不能如此但云焚章
可矣却委將軍符吏功曹使者而齎送之夫
設醮上章各分其職欲其專也是以心無雜
念身無雜務抱元守一如路眞官所謂去醮
七日非醮中事不得干預者方可行之今則
不然有朝赴出喪而夕行上章者有代師上
章而不改姓名者不擇日分不辨方隅不分
早暮不知禁忌者此速咎於天者之所爲也
可不謹歟
林伯謙問曰敢問科教何如
祖師曰古之聖人以道學難入世欲易迷設
科戒儀範之文以一齊其外著注念凝神之
法以正其心復以鍊氣胎元之方制其食味
又以祈眞朝謝之品滌其過尤然後趍於學
無學之徒臻乎㝠叔栖於損又損之府契乎
無爲則邪譎之關鍵不開鎮靜之淳和可致
故經有三籙七品夫三籙者一者金籙齋上
消天灾保鎮國王惟帝王用之二者玉籙齋
救度人民請福謝過惟妃后臣寮用之三者
黄籙齋濟生度死下拔地獄九幽之苦士庶
通用之七品者一者三皇齋求仙保國二者
自然齋修眞學道三者上清齋昇虚入妙四
者指教齋禳災救疾五者塗炭齋悔過請命
六者明眞齋拔九幽之魂七者三元齋謝三
官之罪此等諸齋或一日一夜或三日三夜
或七日七夜具如儀範要之皆有所本也是
故出乾入巽而出入皆有呪存神念眞而存
念皆有法或鳴法鼓或思圓像或出侍衛宣
通之官必明其所出之方或請太上正眞生
氣必顯其所入之處然道在人心而尤須表
奏者既未能㝠會則因事而後顯蓋人心無
質運之有境境淨則心眀心眀則行潔行潔
則可以交神靈心眀則可以會天道故登壇
告盟黄章表奏使心形俱盡人會神合也聞
之曰丹書萬卷不如守一予亦謂科書萬端
不如守一苟知守一則可因其末而究其本
因其粗而入其精不然徒飾其外而諠譁綺
麗有同兒戲去道益遠矣何以通眞達靈哉
林伯謙問曰供奉之儀如何
祖師曰古者交神之道誠敬爲先後之誠敬
不足乃備物以爲儀苟使將誠果能備物猶
可言也物且未備瀆莫甚焉經曰可以酌水
獻花何必他求哉經又曰像世威儀則今之
一切供獻之品惟無愧足矣不然皆未免於
瀆可不戒哉
度師曰按玉格天條凡設醮不得獻上眞紙
錢大爲褻瀆古者雖有㝠器未有紙錢迄于
漢末方有紙錢以之祭中下界鬼神可也以
之獻天眞可乎夫世之貪利之徒雖身經太
隂而一念尚存如萬光懺謂所闕所乏皆世
財寳故紙錢之化欲破其念耳
又曰科教中有關燈一節謂斗運乎中天實
司人間禍福死生之權故急須投告無不應
者苟力能辦醮當依宻醮式或河圖醮式隨
心禱祝今有爲神祠慶生日而關燈者因疾
病而許下關燈者實未知關燈之妙處
祖師曰今世相傳皆知洞案之名而竟未知
所以名者果何説也按古制其案以朱爲飾
盛三洞寳經於其上故謂之洞案凡有關奏
皆在洞案之前今則不然徒具一案不飾以
朱此猶可也貴獻文字皆在其上此猶可也
甚者雜置諸物於其上或出此以祝香或出
此以宣詞取其近於帝尊之前也且天高聽
卑無遠不聞若曰取其近於帝尊之前其諸
關奏果不聞乎夫豈知徧滿虚空神明森然
一念苟萌三界周知何分遠近高下哉
又曰醮科之首冠以勑水是欲蕩穢也後世
執而不變至於三朝九朝之後入醮之初方
行蕩穢若是則當九朝三朝之時穢尚未蕩
可以朝眞乎若謂像設既陳自無氛穢入醮
之初何用勑水哉以予觀之凡行事之初便
當勑水境淨則心明心明則行潔行潔則可
以交神靈心明則可以合天道既勑水之後
由是而祝香請師朝眞皆以次舉矣
紫壺謝顯道問曰罡步大㫖如何
度師曰子聞之師曰大率罡步多以五步推
五行生尅步之如猫犬之伏蛇進五步退亦
五步進七退亦七四方按五行生成之數及
至蛇伏然後害之伹看伏鼠亦然故云巫步
多禹禹步惟五能合五行久久昇舉如八門
遁甲太乙六壬孤虚之法大要在罡步也又
如今之人履魁躡斗夫豈知有大禁忌者存
且如經云子欲登眞莫觸眞人眞人第三星
也又曰子欲召靈莫塞天門天門文曲星是
也凡步斗之法切忌干綱犯紀如脚步横截
而過是謂之干綱如脚步誤踏而進是謂之
犯紀如干犯之時隨即就其星首謝可矣
紫璚趙牧夫問曰今之所謂隂斗陽斗者
度師曰昔得之於師云冬至後自魁始爲陽
斗夏至後自魒始爲隂斗先步陽斗後步隂
斗謂之火水未濟先步隂斗後步陽斗謂之
水火既濟今人以左脚起初星念魁至魒爲
陽斗以右脚起初星念貪至破爲隂斗謬哉
是無據之論也飛神謁斗經云順則陽逆則
隂從魁至魒則爲順自魒至魁則爲逆大要
只云子欲飛神莫忤眞人第三星也外此皆
丁步也
伯謙問曰臘有五臘何謂也
祖師曰正月一日爲天臘此日五帝會九炁
於東方青天是天蓬都元神開元應太皇府
之日也五月五日爲地臘此日五帝會三炁
於南方丹天是欻火律令大神入神霄玉清
府之日也七月七日爲道德臘此日五帝會
七炁於西方素天是天猷副元帥開元照靈
虚府之日也十月一日爲民歲臘五帝會五
炁於北方玄天是翊聖大元帥開元景丹天
府也十二月遇臘日爲王侯臘此日五帝會
萬炁於上方玄都玉京是玄武大元帥開元
和遷校府之日也以上五日乃五帝攢會之
日五神開府之初是爲五臘矣
祖師曰子習聞之舊矣漢陸賈爲玉清元始
法師緫仙上眞領黄籙院事又辛漢臣今爲
雷霆都司狼牙猛吏晋陶弘景今爲蓬萊都
水司監唐褚遂良今爲五雷使者顔眞卿今
爲北極驅邪院左判官李陽冰今爲北極驅
邪院右判官李白今爲東華上清監清逸眞
人白樂天今爲蓬萊長仙主又如晋女仙魏
華存今爲紫虚元君領秩仙公唐女仙謝自
然今爲東極眞人彼何人斯可不勉之
又曰按神霄玉格曰籙稱元命眞人謂行正
一之道令自修其元命以得其眞豈有凡俗
以眞人爲職銜公然妄用至於奏聞當須克
己自思所修有無眞人之行儻無眞人之行
輒書眞人之職罪及九祖天赦不該只許稱
授甚法籙下稱法銜不稱籙銜者同俗人授
即稱弟子
顯道問曰近聞圓通一法嘗竊疑之彼之法
印内圓外方中有五行外有八卦省府司院
列於四方以靈寳圓通四字爲宗以混化玄
秘四字爲本其間輟拾諸法符圖呪訣創爲
一家謂之圓通大法
眞師然之否乎曰神無方故曰圓炁無體故
曰通古者圓通之説即是神炁混合出入虚
無還返混沌今若以形器卦數爲之其與眞
箇圓通不亦遠乎
祖師曰漢天師有云人能六根清淨方寸澄
徹久而行之可以坐役鬼神呼召雷雨今之
學法之士不本乎道不祖乎心人自爲師家
自爲學以開光附體爲竒以影跡夢想爲妙
其所召之將吏則千百姓名其所補之法職
則眞人使相或以師巫之訣而雜正法或以
鬼仙降筆而謂祕傳問之則答爲依科别之
則執爲眞㖟嘻邪師過謬非衆生咎一盲引
衆迷以傳迷哀哉
度師因與紫樞談及符水一事以謂求者未
必皆敬信之人或有試求之者予亦試以與
之徃徃亦不驗
祖師聞之曰不可彼以假來我以眞受至於
驗與不驗却是他事
祖師又曰不問靈不靈不問驗不驗信手行
將去莫起一切念
度師謂伯謙曰爾祖師所治碧芝靖予今所
治鶴林靖爾今所治紫光靖大凡奉法之士
其所以立香火之地不可不奏請靖額也如
漢天師二十四治是矣
古三十六靖廬是矣許旌陽七靖是矣(靖治/律曰)
民家曰靖師家曰治
祖師曰夫建壇設醮其實一也議者曰天無
浮醫四炁朗清河海靜默山嶽吞煙日月不
行璇璣停輪上下開通二儀交泰當此之時
百靈衆眞㝠相交會是故醮告之際必欲如
此可也但上章拜詞迎眞降聖遇此天色似
亦感通若曰拔亡度魂必須隂雨而後可若
曰禳灾度厄必須晴明而後可故凡醮祭准
此
度師謂顯道曰予嘗聞之
師曰老聃有三寳一曰慈二曰儉三曰不敢
爲天下先許旌陽有八寳曰忠孝廉謹寬裕
容忍吕洞賔有四寳曰無妄一也不貪二也
至誠三也守一四也陳泥丸有五寳一曰智
二曰信三曰仁四曰勇五曰嚴臨事多變使
人莫測謂之智專心致志守一如常謂之信
濟人利物每事寬恕謂之仁處事果决秉心
剛烈謂之勇謹勿笑語重厚自持謂之嚴東
方蠻雷仁者也能爲風雨長養萬物南方蠻
雷勇者也申明號令賞善罰惡西方蠻雷嚴
者也肅殺元氣霹靂群動北方蠻雷智者也
伏藏坎位遇時而起中央蠻雷信者也四時
蜚伏令不妄發此乃心傳之妙(眞中有神/誠外無法)
祖師曰方咫之木致於地上使人蹈之而有
餘方尺之木致於竿之端使人踞之而不定
非物有大小也蓋心有虚實耳猛虎行草木
偃毒鴆怒土石揭蓋神全則威大精全則氣
雄也射似虎者見虎而不見石斬暴蛟者而
不見水當是時目視者有所不見耳聽者有
所不聞此蓋以神用形之道也心不疑乎手
手不疑乎筆忘手筆然後知書之道夫蕩穢
者必召五帝之炁伏虺者必役五星之精苟
召役不至則何以爲之神猶母也炁猶子也
以神召炁以母召子熟敢不至
度師曰昔有高僧詩云一池荷葉衣無盡數
樹松黄食有餘剛被世人知住處山僧今日
又遷居續有修仙之士亦賦一絶云飢餐舌
下津還飽寒發丹田火便温自有隨身窮活
計不如求我莫求人似此二詩亦可以少汰
身口之濁謀耳
祖師曰修眞之士誠心以立其志苦節以行
其事精思以徹其感忘我以契其眞苟能如
此經云宇宙在乎手萬化在乎身又曰人能
常清靜天地悉皆歸世人未必知此能於喧
中得靜濁中得清作平等觀了一切念動無
質礙得大安藥是謂之道如其不然瞻星禮
斗亦可也念經誦呪亦可吾不知矣
又曰吾聞之先師曰古仙上聖口口相傳不
立文字吾今於世書而録之得悟之者可傳
聖道無悟無得悟者自得得悟聖道無古無
今其去非古其來非今所可傳者只謂之事
不謂之道道本無傳道無聲色道無相貌道
無古今道無徃來
又曰行法如做官修道如隱遯
又曰客至有問及十二功曹者遂爲訓釋云
天罡屬辰辰戌丑未謂之四正以其屬土居
於中央故曰四正罡字從四從正以辰爲土
故此功曹謂之天罡太乙屬巳巳爲雷門又
曰風門水口又爲九天太乙十神之位故此
功曹謂之太一勝光屬午午爲離明本非勝
光乃騰光也小吉屬未大吉屬丑皆天之貴
神甲戊庚乃天之三竒以牛羊爲貴故大吉
小吉皆爲吉神也傳送屬申申爲坤坤爲地
户地户爲雲會雲上於天故曰傳送從魁屬
酉從字去聲從者隨也從也以其在戌魁之
傍故曰從魁也河魁屬戌戌亥爲河源戌爲
天河故此魁神名曰河魁登明屬亥亥爲天
門也神后屬子子屬坎坎爲隂后天后故曰
神后寅爲功曹寅艮也坤艮皆土艮爲山坤
爲地山澤通氣是故艮坤爲雲會所以寅申
爲功曹傳送之神也大衝屬卯卯爲雷也雷
神謂之天衝也度人經所謂擲火萬里電也
流鈴八衝雷也此雖十二功曹實天帝肘臂
之助

海瓊白眞人語録卷之二


















海瓊白眞人語録卷之三并三
　　武夷升堂
　　　門　人　煙　壺　葉古熙等録
此一瓣香混沌未判前萌芽龍漢新元初枝
葉無隂陽地龍盤虎踞得乾坤外雨洒風吹
崑崙山上蘂不花華池水邊樹無影濃煙非
色薰透太清頂門瑞藹無聲化入元始鼻孔
持起則妖魔膽碎焚時則籟動風鳴方知道
釋迦親手栽培孔子無心採取全太極未分
之氣乃虚空不死之根爇向爐中恭爲
先聖先師出言吐氣上祝
一人有慶萬國咸寧六府孔修百揆時叙遍
天地皆是大羅聖境盡山川同作玄都玉京
莫有學道眞人知常高士疑團未剖智鎖未
開凡聖同共一隻眼看賢愚共開三十舌問
所謂是列三玄戈甲布八極弓矛見義若不
爲夫何勇之有
天谷問曰大道本無名因甚有鉛汞師答云
顯無形之形者大道之龍虎露無名之名者
大道之鉛汞復問曰五金之内鉛中取銀八
石之中砂中取汞修鍊内丹如何答云鉛中
之銀砂中汞身内之心隂内陽
雪巖問曰藥物有浮沉清濁火候有牰添進
退運用在主賔生旺在刑德此理如何師答
云終日採大藥何處辨浮沉終日行火候誰
人知進退五行全處無生剋四象和時不主
賔
復問曰前弦後弦金數水數二八十六爲一
斤藥何方採取何地烹鍊
答云前弦金數後弦水數採得一斤烹一斤
谿翁問曰師指所授本是大道弟子所傳又
學金丹未審大道與金丹是同是别
師答云渡河須是筏到岸不須船
復問曰金丹之學在乎藥物爲先藥物之用
在乎火候爲要何者爲藥物何者爲火候
師答云藥物陽内隂火候隂内陽會得隂陽
㫖大藥一處詳
孤菴問曰眞鉛眞汞眞虎眞龍不知是何物
丁公黄婆嬰兒姹女不知作何用
師答曰會得本來三二一不會依前一二三
復問曰鉛本屬北何曰金鉛汞本屬南何曰
木汞
答曰女子着青衣郞君披素練
篠泉問曰龍哈虎嘯既非口鼻之間夫唱婦
隨不在心腎之内汞既非離鉛既非坎兊不
爲虎震不爲龍正在迷塗願求丹訣
師答云坎離謾想心和腎震兊休尋肺與肝
了得隂陽兩箇字天然夫婦虎龍盤
復問曰唾涕精津氣血液鍾離言是屬隂涕
唾精血腦氣神王鼎汞爲七返未審此理如
何解會答云鑿石方逢玉
默菴問曰金丹未成如何是有龍虎金丹已
成如何是無龍虎
師答云始於有物無人識乃至無形有處知
復問曰滿堂渾是客誰是主人翁
答云一字兩字重千聖擔不起
煙壼問曰金丹之道在易則乾坤坎離在天
則斗箕日月在丹則龍虎水火在藥則鉛銀
砂汞在人則夫婦男女不過曰隂陽二字愚
已知之矣所謂太極眞土此爲何義
師答云千峯勢到嶽邊止萬派聲歸海上消
紺雲問曰夫欲鍊金丹者須洞曉隂陽深明
造化方能追二氣於黄道會三性於元宫攢
簇五行合和四象如何是金丹之㫖
師答云金者天發殺機丹者虚中有象
復問曰大道本無物如何可譬喻答曰談河
難濟渴
復問曰大道本一理如何有分别
答云畫餅不充飢
復問曰可謂是似玉在石未曾開今日忽然
光爍爍答云清風與明月凡聖盡沾恩
　　　持綱云
大道無形大丹無色動中靜靜中動動靜如
如無内有有内無有無默默會得則本無迷
悟不會則目有聖凡所以魏伯陽之河土姹
女許旌陽之水上鐵舟鍾離權之金液還丹
劉海蟾之玉華眞水如是則月圓月缺不離
水雲去雲來何礙天
　　　結座云
所以昔毗陵薛眞人向禪宗了徹大事然後
被杏林眞人穿却鼻孔所謂千虚不博一實
張紫陽云終日行未嘗行終日坐未嘗坐可
謂憐兒不覺醜今辰莫有向行坐中得見悟
眞篇麽縱饒得見悟眞篇抑且不識張平叔
諸人如魚飲水冷暖自知還知薛眞人既是
了達禪宗如何又就金丹窠臼裏腦門着地
若識得破天下無二道聖人無兩心若識不
破時唤侍者一聲侍者應喏師云早上喫粥
了麽侍者云喫粥了師云好物不中飽人喫
　　　常州清醮升堂
祝香罷師乃云雲從龍風從虎山鳴谷應響
合影隨若是知音何妨漏泄
僧問我音釋迦文佛曾爲忍辱仙人未審爲
仙何似爲佛
答云水向石邊流出冷風從花裏過來香
進云恁麽則楞嚴經云十種仙人不得正覺
又作麽生答云紅輪光爍爍爭奈覆盆何
進云傅大士因甚却道饒經八萬劫終是落
空亡𠰚答云有爲皆是幻無相乃爲眞
進云四果仙人與五通仙人是同是别
答云一等是麪由人造作
進云必竟神仙何如般若答云眞論不换金
進云且道老胡與老聃有何優劣答云必竟
水須朝海去到頭雲定覓山歸
進云如是則一點水墨兩處成龍答云鵝王
擇乳素非鴨類
進云還許作家漢向這裏打破藩籬得麽答
云蝦跳不出斗僧禮拜
道人問欲知火候通玄處須共神仙子細論
答云潘閬倒騎驢
進云君火臣火民火野火周天火卯酉火天
罡火必竟如何是大藥火候
答云金烏西沉玉兔東升
進云聖人傳藥不傳火答云莫怪天機都漏
泄皆縁學者大迷蒙
進云衆生未悟如何指迷答云汝見無舌人
解語麽進云如此則始於有作人皆見及至
無爲衆始知也答云恍惚裏相逢杳㝠中有
變進云所謂是灰心行水火定裏採眞鉛耶
答云白鹿能飛步蒼龜解固形
進云因是乃知藥中有火火中有藥也
答云吾友高姓道人不告禮拜而去
道士問承聞金丹大藥三千六百門養命數
十家且如大道無傳必竟有箇相似底麽答
云是進云夾脊雙關之理如何答曰頭垂背
曲哀憐生進云默朝上帝如何答云用盡眼
光存頂𩕳何曾夢見大還丹進云肘後飛金
晶𠰚答云休將螢火爇須彌
進云兩曜聚明堂又作麽生答云眉間有甚
竒特處何不回心照絳宫
進云上至泥九下至尾閭中有三田妙在何
處答云離種種邊名爲妙道
進云還是存麽答云不進云漱咽按摩想念
存守呼吸閉固提挈勒縮必竟如何
答云笑倒南嶽萬年松
進云如何即是
答云屙屎喫飯有什麽難
進云莫是眞隂眞陽謂之道麽
答云人能常清靜天地悉皆歸
進云因甚順行逆行天莫測或是或非人不
識𠰚答云一吟一醉一刀圭進云可謂人人
有分箇箇圓成答云莫把黄泥唤作金
道士禮拜士人問視之不見名曰希聽之
不聞名曰夷希夷則不問且道如何是仰之
彌高答云百尺竿頭一布巾進云鑽之彌堅
𠰚答云分明題出酒家春進云瞻之在前又
如何答云相逢不飲空歸去進云忽然在後
答云洞裏桃花也笑人進云念兹在兹也
答云君子謹其獨不可須臾離進云所謂是
終日如愚答云甕裏不怕走了鱉士人禮拜
師乃舉拂子打一圓相云三問三不答四問
四不知如今費唇舌笑殺五須彌
師復云適來僧問四果仙人與五通仙今是
同是别也是竒時底問頭只今諸人還知五
通四果之理麽五通魚入網四果兔游罝堪
笑貪程者還郷不到家通五通兮果四果丙
丁童子來求火新婦騎驢前家牽一似猢猻
看水磨卓錫一下下座
　　　廬士升堂
師陞座乃云過去無釋迦當來無彌勒疑殺
天下人是賊方識賊
道士出云見義若不爲夫何勇之有師曰將
謂化冷毛士禮拜師曰若果有疑不須更問
士云如何是太上第一義師曰急急如律令
士云疑殺天下人師曰爲有五湖無范蠡致
將几杖賜吴王
士云清靜經既云大道無形因甚生育天地
師曰一夜月生海幾家人倚樓
士云大道無情因甚却運行日月
師曰雲來山裹帽風起樹摇頭
士云既是何道無名却又長養萬物此理如
何師曰無風荷葉動决是有魚行
士云天如何傾於西北師曰女媧皺却手
士云地何故陷於東南師曰大爲不知源
士云魚以水爲命因甚死在水裏師曰到頭
霜用夜經寓人前塗縍
師曰不信但觀潮進退士云死之徒十有三
𠰚師曰何如更看月盈虧士云動之死地亦
十有三𠰚師曰六隻骰子滿盤紅士云生死
事大無常迅速又且如何師曰朝廷有道青
春好士云帝得血流無用處不如緘口過殘
春師曰太湖三萬六千頃士禮拜士退師乃
云問到海變桑田答到衣磨劫石何曾夢見
太上道終教笑殺成音王且道如何則是咄
無人知此意令我憶南泉
師復舉云五通問佛佛有六通因甚吾有五
通佛云那一通你問我師却云大小釋迦被
五通仙人輕輕捺𢭵眞得口眼喎斜敢問諸
人那裏是釋迦老子敗闕處師有頌曰釋迦
文佛五通仙鼻孔依然没半邊昨夜四更山
吐月泥牛孔動四擇天
師示衆云從生至死只是者箇條條倩你剥
落各要洒洒而歸做得主把得定牢籠不肯
住呼唤不回頭常光現前壁立萬仞孤迥迴
峭巍巍圓陀陀光爍爍臨崖撒手自肯承當
絶後再甦欺君不得苦能恁麽方説得人能
常清靜天地悉皆歸所以道天地與我同根
萬物與我同體無苦寂滅道無作上任滅且
道作麽生道癡人面前不得説夢
上堂云諸多學徒聽予宣演不可以知知不
可以識識向不放長得在來日也
上堂云拈起便會不會便休何故如此良久
云父母所生口終不爲子説
上堂云天下無難事都來心不專既是無難
却又專心作麽若不專心一期不易此意如
何大蟲看水磨
上堂云無手人欲行拳時如何孝子喪父母
時如何餓狗見熱油鐺時如何有人知得下
落不妨同過喫茶
上堂云一去無消息憐伊也恨伊聲聲聞杜
宇謾道不如歸
上堂云虚空有血混沌有骨爛泥裏有刺還
會麽泥滑滑泥滑滑
上堂云聞時富貴見後貧窮便道貧窮應未
得一家六口日春風
上堂云昨日失便宜達麽缺却當門齒今日
得便宜趙州東壁挂葫蘆吽吽
上堂云若便下坐
上堂云雨兒似織絲絲知是從何出江水滔
滔流向滄溟又作麽良久云你且道眉高幾
尺眼闊幾丈
上堂云更嫌何處不風流便下座
　　　平江鶴會升堂
祝香問答罷
師乃云問話且止問亦無窮答亦無盡一問
一答復有何益縱有懸河之辯曾何擬議其
玄微使皆飛屑之辭亦莫髣髴其要妙諸人
還知麽混沌未判之初氣象何殊今日父母
未生以前一生參學事畢粤自兩周之季始
自三教之興孔氏則四端五常釋氏則三乘
四諦老氏則三洞四輔若夫孔氏之教惟一
字之誠而已釋氏之教惟一字之定而已老
氏則清靜而已所謂是人能常清靜天地悉
皆歸其在孔氏者豈不見云吾嘗終日不食
終夜不寢終日如愚三月不違仁善養吾浩
然之氣念兹在兹則其庶乎屢空也必矣夫
爲道學者如何致君堯舜上再使風俗淳其
在釋氏者豈不見云二六時中常光現前壁
立萬仞如鷄抱卵常使暖氣不絶綿綿宻宻
無令間斷則所謂臨崖潵手便肯承當絶後
再甦欺君不得也必矣夫爲禪學者如何臨
濟入門便喝有理不在高聲德山入門便棒
打草只要蛇驚其在老氏者豈不見云洞曉
隂陽深達造化追二氣於黄道會三性於元
宫攢簇五行合和四象龍吟虎嘯夫唱婦隨
玉鼎湯煎金爐火熾節候既周脫胎神化功
成名遂身外有身也必矣夫爲仙學者如何
牽將白虎歸家養産箇明珠似月圓必竟三
教是同是别不知説箇何年事直至而今笑
不休
師復云日月如梭光隂如箭柳線牽將春色
去荷錢買得夏風來隨朝開櫻筍之厨釋氏
結蠟人之制十洲三島盡雲筒月筑之流四
海五湖俱雨笠煙簑之客無限廛中散聖幾
多物外高仙凡聖同居隱顯莫測叙謝不録
　　　結座云
皇宋嘉定十四年秀葽紀月清和天湖山已
還武林債風月復結姑蘇縁姑蘇其月十有
四四衆共結純陽會純陽眞人此日生漂灘
舊有仙游記我聞唐代吕純陽師是鍾離字
雲房親傳金液還丹訣得道之時游荆襄世
人還識純陽否鶴頸龜腮身弊垢或時磨鏡
巿中行或時賣墨街頭走或稱姓田或姓回
江口京口歸去來曾擔兩甕過廬阜復吹雙
笛行天台青帽紅袍長爛飲袖有青蛇威凛
凛洪都度得西山施霅川度得東林沈朝游
百粤暮三吴形神聚散俄有無茶中傳授郭
上竈酒裏點化何仙姑或衣白襴或紙襖一
劒横空幾番倒大笑歸從投子山片言勘破
黄龍老太平寺裏舊題詩三入岳陽知不知
黄昏武夷拂衣去午夜君山翫月歸醉倒狂
歌歌則舞一局碁錢幾今古清風明月黄鶴
樓白蘋紅蓼湓江浦當年飲罷一刀圭誰信
無中養就兒空存畢法十八訣未肯輕輕説
與伊舊曾三舉嗟不第自言父是吕諫議囊
中瑞約無藥銀天外徜佯乘劒氣先生劒法
無人傳千變萬化常忽然天將間生生靈異
四月純陽卦屬乾取將坎畫歸離腹化作純
乾陽氣足故能御氣化飛龍所至度人留異
躅平江此會異諸方獨是今年復異常徃歲
㑹時常肹蠁雲端仙鶴日翺翔兹命野人陞
此座未免從頭爲説破要須會得純陽心始
堪學得純陽道道可道如何學撮土爲香未
是眞知音自有張天覺
　　東樓小參
　　　門人紫璚子趙奬録
至道在心即心是道六根内外一般風光内
物轉移終有老死元和默運可得長生是故
形以心爲君心者神之舍心寧則神靈心荒
則神狂虚其心而正氣凝淡其心則陽和集
血氣不撓自然流通志意無爲萬緣自息心
悲則隂氣凝心喜則陽氣散念起則神奔念
住則神逸夫人之一身其心之神發於目而
能視視久則心神離不在乎貪而喪心也腎
之精發於耳而能聽聽久則腎精枯不在乎
淫而敗腎也肝之魂發於鼻而能嗅嗅久則
肝魂散不在乎嗔而損肝也膽之魄發於口
而能言言久則膽魄死不在乎躁而暴膽也
至道之要至靜以凝其神精思以徹其感齋
戒以應其眞慈惠以成其功卑柔以存其誠
心無雜念意不外走心常歸一意自如如一
心恬然四大清適心不在耳孰爲之聲心不
在目孰爲之色心不在鼻孰爲之香心不在
口孰爲之言氣聚則飽神和則暖所以道心
者氣之主氣者形之根形是氣之宅神者形
之具神即性也氣即命也心靜則氣正正則
全氣全則神和和則凝神凝則萬寳結矣施
肩吾曰氣住則神住神住則形住必也忘其
情而全其性也性全則形自全氣亦全道必
全也道全而神則旺氣則靈形可超性可徹
也返覆流通與道爲一上自天谷下及隂端
二景相逢打成一塊如是久久渾無間斷變
化在我與道合眞或者謂心動則神疲心靜
則神昏一動一靜則不得無動無靜亦不得
則必竟如何嬌如西子離金闕美似楊妃下
玉樓日日與君花下醉更嫌何處不風流
　　　又
眞師示㭒以頌曰三家村裏黄三嬸三更轉
身失却枕打著阿家鼻孔頭明日起來尋蠣
鋟咄春人飲春酒春棒打春牛
㭒問曰此莫是歸根復命底道理麽
師云父母所生口終不爲子説㭒又問曰此
理如何師云鐵鏝頭上杏花紅㭒問未審還
有些契合也無師云昨日街頭兩箇賣柴漢
被人打折當門齒你因甚替他叫屈㭒云咦
只是恁地師云你試道看
㭒却頌曰鐵饅頭上杏花紅四面玲瓏處處
通踏著稱鎚硬似鐵新羅只在海門東
　　　冬至小叅
身中一寳隱在丹田輕如宻霧淡似飛煙上
至泥丸下及湧泉乍聚乍散或方或圓大如
日輪五色霞鮮表裏瑩徹左右回旋其硬如
鐵其軟如綿其急如電其緊如弦重逾一斤
飛遍三千遇隂入地逢陽升天金翁採汞姹
女擒鉛依時運用就内烹煎冬至之後夏至
之前金鼎湯沸玉爐火然龍吟東嶽虎嘯西
川黄婆無爲丁公嘿然身中夫婦雲雨交懽
天乙生水在乎清源離己坎戊以土爲先土
中有火妙在心傳如龍養珠波涵玉淵如鷄
抱卵暖氣綿綿磁石吸鐵自然通連花蒂含
實核中氣全禾花結穗露蘂團圓隂陽造化
萬物無偏人與萬物初無媸妍守得其法天
地齊年不守之守如一物存回風混合碧草
芊芊其中變化萬聖千賢始由乎坎終至乎
乾卯酉沐浴進退抽添有文有武可陶可甄
聖胎既就一鏃三關却使河車運水登山三
尸六賊膽碎心寒銀盂盛雪一色同觀鷗入
蘆花月照崑崙玉壼涵冰即成大還烏飛兔
走造物清閑金液鍊形玄關精根玉符保神
絳宫丹元晝運靈旗騏驥加鞭夜孕火芝一
朵金蓮一聲雷電人在頂門青霄萬里蟾光
一輪移爐换鼎以子生孫得道尸解陸地神
仙功圓行滿身登紫雲以神合道道合玄元
凝虚鍊靜高超四禪跳出混沌法身無邊只
此眞機何千萬篇一言簡易十月精虔但觀
奎婁莫守幽燕夜月飯蛇秋露飲蟬晝夜二
六十二周天但將此語凝神精研
　　　西林入室
有一明珠光爍爍照破三千大千國觀音菩
薩正定心釋迦如來大圓覺或如春色媚山
河或似秋光爽巖壑亦名九轉大還丹謂之
長生不死藥步步華嚴妙宫殿重重彌勒寳
樓閣墻壁瓦礫相渾融水鳥樹林共寥廓缺
唇石女駕土牛跛脚木人騎紙鶴三業三毒
雲去來六根六塵月綽約所以然者本體空
誰言何似當初莫此珠價大實難酬不許巧
錐妄穿鑿若要祕宻大緫持只於寂滅中摸
索幾多衲子聽蟄雷幾箇道人藏尺蠖茫茫
盡向珠外求不知先天那一著那一著何須
重注脚注脚也不惡好呵兄弟杜宇聲隨曉
雨啼海棠夜聽東風落
　　　西林架造鐘樓普説
青霞紫霧鎖寒松萬丈銀潢瀉碧峰寺在藤
蘿最深處人居水石妙光中瓊樓畫棟翔金
鳳寳殿瑶階砌玉龍誰識開山舊面目一丘
煙雨暮衙蜂
西林禪寺垂今五百餘年惠老開山到此四
十三代前聖後聖彼時此時
普菴長老冰霜面目風月心胷若孤嶼九臯
之春鶴如寒江一影之秋鴻眞箇是末菴之
孫吞盡栗棘蓬眞箇是草堂之子坐斷大魔
宫比來西林寺一息十七冬千指聚會萬廢
興崇紀綱整蕭有古人風規模洪遠立開山
功爭奈百尺夜蜃千丈朝虹蟻枵蟲蠹而久
欲頽弊雨凌風震而誰可帡幪縁此鐘萬斤
鐵與銅緣此閣千章杉與松銅鐵可以磨歲
月杉松尚有三尸蟲屋角插天空影月簷鈴
落地不聲風既破不將茅草蓋要成只在刹
那中了菴慈行如菴法瑩舉頭捉眀月開口
吞虚空向這裏弄精彩展機鋒把一團通紅
熱鐵爛嚼吞却直得須彌倒卓海水逆流觀
音彈指龍女搥胷普菴不敢埋没令玉蟾爲
他顯這神通説這禪葛藤説些道葛斗南泉
猫兒跳趙州狗子走天皇沐馬嘶石霜角虎
吼雪峯毒蛇唱山歌潙山水牯打筋斗喝閑
言剩語不當夜飯必竟如何行瑩二大師逢
人不得錯舉可將金銀琉璃𤦪璖瑪瑙眞珠
等寳滿載而歸却來了這末後句末後句還
會麽撥動如來向上關擎天大手有何難他
時平地抬頭看聲撼半天風雨寒
海瓊白眞人語録卷之三
海瓊白眞人語録卷之四并四
　　　泥丸眞人羅浮翠虚吟
嘉定壬申八月秋翠虚道人在羅浮眼前萬
事去如水天地何似一浮漚吾將蜕形歸玉
闕遂以金丹火候訣説與瓊山白玉蟾使之
深識造化骨道光禪師薛紫賢付我歸根復
命篇指示鉛汞兩箇字所謂眞的玄中玄辛
苦都來只十月漸漸採取漸凝結而今通身
是白血已覺四季無寒熱後來依舊去參人
勘破多少野狐精箇箇不知眞一處緫是旁
門不是眞恐君虚度此青春從頭一一爲君
陳若非金液還丹訣不必空自勞精神有如
迷者學採戰心心只向房中戀謂之隂丹御
女方手按尾閭吸氣嚥奪人精血補吾身執
著三峯信邪見産門唤作生身處九淺一深
行幾遍軒后彭祖老容成黄谷壽光趙飛燕
他家别有通霄路酒肆淫坊戲歷鍊莫言花
裏遇神仙却把金篦换瓦片樹根已朽葉徒
青氣海波翻死如箭其他有若諸旁門尚自
可結安樂縁有如服氣爲中黄有如守頂爲
混元有如運氣爲先天有如咽液爲靈泉或
者脾邊認一穴執定謂之呼吸根或者口鼻
作玄牝納清吐濁爲返還或者默朝高上帝
心目上視守泥丸與彼存思氣升降以此謂
之夾脊關與彼閉息吞津唾謂之玉液金液
丹與彼存神守臍下與彼作念想眉間又如
運心思脊骨又如合口拄舌端竦肩縮頸偃
脊背唤作直入玉京山口爲華池舌爲龍唤
作神水流潺潺此皆旁門安樂法擬作天仙
豈不難入十放九咽其一聚氣歸臍離胎息
手持念珠數呼吸水壺土圭測時刻或依靈
寳畢法行勒尾閭兮咽津液或叅西山會眞
記終日無言面對壁時人雖是學坐禪何曾
月照寒潭碧時人雖是學抱元何曾如玉之
在石或言大道本無爲枯坐灰心孤默默或
言已自領現成試問幻身何處得更有勞形
採日月謂是天魂與地魄更有中宵服七曜
謂是造化眞血脉更有肘後飛金晶氣自騰
騰水滴滴更有太一舍眞氣心自㝠㝠腎寂
寂有般循環運流珠有般靜定想朱橘如斯
皆是養命方即非無質生靈質道要無中養
就兒箇中别有眞端的都緣簡易妙天機散
在丹書不肯泄可憐愚夫自執迷迷迷相指
盡無疑箇般鬼怪顛狂輩坐中挑動顫多時
屈伸偃仰千萬狀啼笑叫唤如兒嬉蓋緣方
寸無主人氣虚氣散神狂飛一隊妄人相唱
鬨以此誑俗誘愚癡不知與道合其眞與鬼
合邪徒妄爲一纔心動氣隨動跳躍顫掉謂
神機或曰此是陽氣來或曰龍虎爭戰時或
曰河車千萬巿或曰水火相奔馳看看摇感
五臟氣一旦走泄精神羸當初聖祖留丹訣
無中生有作丹基何曾有此鬼怪狀盡是下
士徒闡提我聞前代諸聖師無爲之中無不
爲盡於無相生實相不假想化并行持别有
些兒竒又竒心腎元來非坎離肝心脾肺腎
腸膽只是空屋舊藩籬唾涕精津氣血液只
可接助爲堦梯精神魂魄心意氣觀之似是
而實非何須内觀及鑑形或聽靈響視泓池
吞霞飲露服元氣功效不驗心神疲更説清
虚弄爐火索人投狀賫金寳敢將蛙井藐滄
溟元始天尊即是我虚粧銜號僞神通指劃
鬼神説因果今朝明朝又奏名内丹外丹無
不可欺賢罔聖昧三光自視禍福皆懡㦬招
邀徒弟走巿鄽醉酒飽肉成群火大道從來
絶名相眞仙本自無花草教他戒誓去辛勤
爭如汝自辛勤好一人迷昧猶自可迷以傳
迷迷至老此輩一盲引衆盲共入迷塗受憂
惱忽朝福盡業報來獲罪於天無所禱堪嗟
舉世喜學仙幾人務實爲眞詮古賢好語切
須記工夫純熟語通仙言語不通非眷屬工
夫不到不方圓我昔工夫行一年六脉已息
氣歸根有一嬰兒在丹田與我形貌亦如然
翻思塵世學道者三年九載空遷延依前雲
水遊四海冷眼看有誰堪傳炷香問道仍下
風勘辨邪正知愚賢歸來作此翠虚吟猶如
杲日麗青天掃除末學小伎術分别火候鍊
藥物只取一味水中金收入虚無造化窟促
將百脉盡歸源脉住氣停丹始結初時枯木
依寒巖二獸相逢如電掣中央正位産玄珠
浪靜風平雲雨歇片餉之間見丹頭軟如綿
團硬似鐵此是南方赤鳳血採之須要知時
節一般纔得萬般全復命歸根眞孔穴内中
自有眞壺天風物光明月皎潔龍吟虚嘯鉛
汞交灼見黄芽并白雪每常天地交合時奪
取隂陽造化機卯酉甲庚須沐浴弦望晦朔
要防危隨日隨時則斤兩抽添運用在怡怡
十二時中只一時九還七返這些兒温養切
須常固濟巽風常向坎中吹行坐寢食緫如
如惟恐火冷丹力遲一年周天除卯酉九轉
工夫日用九至於十月玉霜飛聖胎圓就風
雷吼一載胎生一箇兒子生孫了又孫枝千
百億化最妙處豈可容易教人知忘形死心
絶爾汝存亡動靜分賔主朝昏藥物有浮沉
水火爻符宜檢舉眞氣薰蒸無寒暑純陽流
溢無生死有一子母分胎路妙在尾箕斗牛
女若欲延年救老殘斷除婬慾行旁門果將
留形永住世除非運火鍊神丹神丹之功三
百日七解七蜕成大還聚則成形散成氣天
上人間總一般寧可求師安樂法不可邪淫
採精血古云天地悉皆歸須學無爲清靜訣
縛住青山萬頃雲撈取碧潭一輪月玄關一
竅無人知此是刀圭甚竒絶夜來撞見吕秀
才有一丹訣猶竒哉却把太虚爲鼎爐活捉
烏兔爲藥材山河大地發猛火於中萬象生
風雷昔時混沌今品物一時交結成聖胎也
無金木相間隔也無龍虎分南北不問子母
及雌雄不問夫婦及黑白何人名曰大還丹
太上老君吞不得老君留與清閑客服了飛
神登太極更將一盞鴻濛酒餌此刀圭壯顔
色任從滄海變桑田我道壼中未一年縣知
汝心如鐵堅所以口口宻相傳妙處都廬半
句子神仙法度眞自然速須下手結胎仙朗
吟歸去蓬萊天
　　　海瓊君萬法歸一歌
金丹大藥妙無窮一點丹頭内外紅眞汞眞
鉛纔入手片時伏虎活擒龍黄婆聘入丁公
舍巽位吹嘘九轉功十月胎圓離坎外紫雲
飛岀玉爐空短褐包巾滿廛巿尋草燒茅烹
藥櫃自己三黄及四神誰知安竈烹爐意紙
襖麻衣要隱山餐松飲水守飢寒日魂月魄
空呼吸到底方知入道難黑山山下鬼窟裏
背曲頭垂口流水夢中夢見夢中人幾時待
得硫黄死薄福癡人不斷婬尾閭閉了採他
隂元精揺撼無墻壁錯認黄泥唤作金容成
三峯學御女採精吸與葉眼乳大道本火無
隂陽勞形著相徒自苦叩齒吞津咽氣聲轆
轤空動髑髏形妄將口鼻爲玄牝謾説金晶
肘後盈鼻頭閉息空畫餅幾人日中逃得影
客風邪氣肚中鳴安得靈砂長在鼎參禪見
性契眞如莫道無心便靠虚悟了不行乾智
慧千崖萬壑涉程途多少老儒學周易豈知
太極歸無極忘形便欲任天眞只恐春歸草
無力眀教專門事滅魔七時功德便如何不
知清淨光眀意面色痿黄空自勞胡氏陽山
一果祖九返莊嚴皆妄語手執金環運三車
阿誰飛上金天去更有持齋四果徒九曲江
頭下鐵符乳香燒盡難成佛精血元陽般運
枯三千六百旁門術開頂縮龜習定息存想
丹田鍊五芽吐故納新虚費力禮塔焚香誦
藏經更能拜斗與瞻星吞符飲水專持呪恁
地如何得道成注想按摩八段錦嘻呵六字
拘興寢若要還精補腦時除非一盞醍醐飲
雙眼遥思運頂門戲言日月照崑崙那堪又
見圓光現便指天尊與世尊眼本無光人妄
想耳本無聲那得響上有太淵下霐池妄指
中黄忍肚飢空按周天行卦數幾曾識得眞
龍虎苦識眞龍眞虎人了得向上一條路暗
把簞瓢服小便吐吞涎唾作珠圓鼻頭流岀
兩條涕便敢呼爲玉筋仙説盡存三守一底
九年鍊丹思想裏忘抑家珍向外尋百年故
箇隂靈鬼天門枸杞與黄精豆杏薑椒田茯
苓未委地仙成也未皮焦肉腐可憐生齋醮
關宣歌梵曲分環破券授科籙不識天心兩
字眞只會三光符水熟袖中雷印嚇山精手
把楊枝學隱形此心本是通神藏一念差時
萬狀生此身身外皆隱物此心心外皆妖術
身裏眞心心裏身不在中間内外出這些金
液大還丹自從元谷至泥丸抽添七返無多
事草木無心天地閑眞根眞蒂結眞酥眞鼎
眞壇眞藥爐陽日起頭隂日積分明陽火與
隂符半畝丹田種金粟一朵靈芝香馥郁鐵
牛哮吼入綿厨木馬奔馳跳金屋乾坤二八
結丹砂滿鼎溶溶白雪花捉住龜蛇歸兩手
山頭玉兔化金鴉還丹有訣知音少汞龍鉛
虎憑火候三千刻内結嬰兒調和温養終無
漏遍體渾如一片瓊寒蟾光照玉壼冰頊門
夜半雷聲吼巿地清風神鬼驚天上人間眞
妙訣誰敢天機私漏泄須是英雄大丈夫了
然胷中無一物一陽纔動大丹成片餉上夫
造化靈秪恐南宫録姓名醉騎白鶴朝上清
　　　勸道文一作白日銘
嗟夫人身如無根樹惟憑氣息以爲根株百
歲光隂如夢相似出息不保入息今朝不保
來朝虚度歲時忽然老死百骸漬散四大分
離神識昏迷散墮諸趣不知來世又得何身
生死輪迴劫劫不息迷不知悟懶不知勤而
今既到寳山切莫去時空手到老依前病死
枉向人間一遭各宜勉力下死工夫古語云
辛勤一二年快活千百劫從今收拾一意無
他眼不外觀耳不外聽節飲食省睡眠絶笑
談息思慮把茅蓋頂莫求安適煑米療飢莫
分微惡如蟬飮露體自輕清如龜吸日壽乃
延長苦能餐松啗栢戴笠披簑巖下眠雲洞
前飲水猶是作家人也如其未有力量旦且
漸學古賢苟不如是修行則是無此福分朝
收暮採日鍊時烹如龍養珠如雞抱卵火種
相續打成一片至於子母相見不亦樂乎
　　　傳法明心頌彭鶴林
萬法從心生心心即是法語嘿與動靜皆法
所使然無疑是眞心守一是正法守一而無
疑法法皆心法
法是心之臣心是法之主無疑則心正心正
則法靈守一則心專心專則法驗非法之靈
驗蓋汝心所以
　　　黄籙借職奏狀
地下得道奉法童子臣白某
右臣夙以
高皇帝王神炁在身不昧靈根知有此事曩
生修習今生遭逢叨綰雷章粗眀教法惟是
臣自知
太上大道慈父聖母十方諸君丈人每垂
赦宥臣以故亦多懶慢終年不修香火其在
仙籍殆若無臣臣所以又敢冒昧奏
聞臣亦有説是臣此身皮毛骨血涕淚涎沫
不能成眞臣有一靈之天本來之性元命之
神神而無方大不可測可以上賔
帝梵立侍
玉晨臣雖懶慢而
帝眞知之雖鬼神亦無如之何也矣臣曩歲
警覺今凡得道奉法之士所有銜位並係僞
稱若在
天司别有品配臣今以草土彭㭒爲父演建
黄籙令臣關啓臣既不可辭乞時暫以
高上神霄玉清府雷霆令統五雷將兵提領
雷霆都司鬼神公事攝行上清黄籙使臣俟
醮筵滿日仍舊解職若遇役使風雷區别人
鬼只乞以從上雷銜借稱臣世緣該滿
朝謁之日别聽
仙曹施行臣萬死干冒
天威
　　　陳情表
具位臣某言臣謹取今月二十三日具表詣
闕謝
恩陳情者臣伏以性由天賦智愚善惡付之
天人與道俱折旋俯仰合乎道何隂界置幽
冥之府而上靈立賞罰之司身形隨氣數以
爲生命運與星辰而相隸實匪自然而生死
疑其皆出於隂陽天機不停物情易變冬歸
而冰自泮春到而草俱青審皆氣之所陶故
立性以爲主千燈照室同是一光大海含波
中有萬變蓋有情無情之異與生數成數之
殊然動靜皆非其本來彼想念盡形於已有
形具以後道在其中惟得之者與之合眞其
失之者宜乎沉惑所以啓修仙學道之路從
而建正心誠意之門大道獨超乎死生至誠
可回於造化存乎誠而合道得是道者皆誠
此衆生所從入之塗誠列聖已常躋之域當
究虚无之始實根事物之前以心契之即道
也矣臣凡胎濁質走骨行尸氣所禀而有沖
性所賦而不昧六根具足三際俱圓能辦菽
麥於是非之間而泯薰藉於榮辱之外處動
靜靜動咸靜之靜明色空空色已空之空知
六識之無根照七情之如夢鑒血肉以醉其
性思形質以窒其神早馳逐於玄關尚彷徨
於道閫性者信也神而通之恭惟
高上神霄玉清眞王長生大帝玉陛下
金闕眞皇
玉清上帝心含大梵手握混元浩浩難名巍
巍莫及慈悲群品統御庶頁恩惠十方鑒觀
萬國臣特一螻蟻之體敢鳴蚯蚓之聲夙戴
洪私久霑霈濡凡伸懇禱悉荷感通幸聞道
於一日之先獲修眞於萬劫之下謹述操存
之漸式陳修證之初自惟顓蒙宻希訓化庶
可以糞壤之姓字得陪於霄極之臣僚僣具
表文仰干
睿聽臣故作誤爲之罪願垂
寬大之恩暫起復滅之心克合沖虚之妙所
行雷部之法所掌霆司之章輔正除邪濟生
度死三司將吏咸歸役使之權五部風雷緫
屬招呼之令或寸功片善可録於金簡則微
臣小子終到於
瑶京雖蓬生麻中不扶自直然魚伏水内非
養則枯謂皆鶴長鳧短之云亦有蛇化蟬蜕
者也臣愚干冒
天威不勝昧死謹具表
奏以
聞臣誠惶誠恐
　　　與彭鶴林書
丁丑九月十四日玉蟾將如泉山乃告吾友
鶴林眞官曰比作别未久此心甚悵怏也
契兄欲學仙非庸常輩比且知有萬法歸一
之理而不爲諸家所愚此前古之聖賢用心
近代希有如此去道不遠不仙而何章希玉
口中語有謂一階正法一階祕法一階妙法
法法常在心更無别法其語雖麤率誠有以
哉向相見之初便以金丹大藥相期特時節
夤緣未到耳今日有期大信不約且如曩日
倡和有虎皮竹籜泰華冠之句今道位泰華
丹景吏乃悟前日之詩便作今日相期待也
凡事宜珍重聖事宜珍重一切事宜珍重已
是多口了也呵呵
祕閣吏部幸與致意蘂珠居士能信得及能
行是事否前所囑今冬來春安歇處只是天
開圖畫亦好或來春稍爽是盟亦不多時可
相見也時間不須苦以符圖留意幸養心焉
否則將前後所得之法録成部帙束之高閣
但與鞠郝作頭對則一切事簡而又靈異今
但於二使者香爐前以某符一道常用之或
鎮或貼或吞或帶隨所禱而用之無徃不利
亦不須多念呪也此無他不過只是心與神
會用之則靈耳呪水但以一簡易呪呪之恰
如眞龍但一滴水便作滂沛豈用如許繁耶
紙脩不覺縷縷思之思之時寓紫樞樓書
玉蟾九月十四日自螺江泝潮而南以十八
日次泉山不勝役役幸形神少寧又起三山
故舊之思尚須少槃桓却作漳濱客也前者
來春之盟斷不爽但且味道自娱常時惟香
燭將吏外不過一符一水愈疾郤邪而已此
是代
天行化之本㫖令閤蘂珠令器同侍
吏部壽仙日想清逸恨不曾過城東新菴爲
一杯茶耳此願須欲償也學道之士申愆省
非之外一有小坎𡒄惟順受爲懷惟道所在
豈人間事足爲吾人喜憂耶蓬萊水又清淺
矣其桑田平回首舊時路丁丑秋蜕仙菴書
某戊寅三月十五日寓江州太平興國宫作
書附致鶴林眞士賢弟頃嘗三遺書曾達否
日來道法想精進法力又勝前也鞠郝二符
吏亦效職否不審
尊府吏部壽體康樂令閭蘂珠居士令嗣承
奉各惟安慶鄙人今春水陸二千餘里尋隱
廬山幸而四大輕爽凡事亦隨順但花晨月
夕杯酒爐香頗爲我南中諸友感懷也而於
老友又甚酸心焉物外人或凡或聖不以榮
辱爲心毁譽爲念惟木精石怪知其爲如何
人也大道歌仙系圖必刊板流廣矣喜甚喜
甚老友更加鞭爲禱兹不多及珍重珍重瓊
山老人白某謹書
十月二十一日瓊山老叟白某致書
福州鶴林眞士彭卿治所今春到江州行興
國軍如岳陽回豫章過撫州謁華蓋山下臨
江軍取道饒信而淛東以八月一日詣行在
復遊紹興過慶元府再歸臨安十月二十日
偶閑行忽與蕭潜菴遇乃知了菴已化如菴
已歸祥山紫壼在蟄仙無恙寧國屢相昭更
不徃見史揆任樞各有夤緣可以謁之此興
甚懶亦各休休每日惟以大飲酣歌餞時光
而已他無所求亦無所思惟是吾鶴林此吾
愛子遠在二千里外伏惟即日上侍
府丈吏部老仙與蘂珠小道生俱懽慶潜菴
能道一二甚以爲慰此間狂怪自樂人亦視
以爲常但國録家叔甚訝其非耳今所行之
法尚更靈在偶醉了失身墮西湖水中法印
爲有矣亦可發一大笑欲徃天台臨行呼潜
菴授之以此南望多凝黯尺紙不宣某書致
某再拜上覆
鶴林眞人尊友忨愒湖山轉盻許時忽辱伻
來甚慰三秋之别欣審槐屯奏凱養鍊餘閑
風霆在馭台候起居萬福蘂珠侍經均禧某
蒙示以清靜經夾頌字字詣道言言契眞雖
荷竄易見囑然已諦當實無可指斥者源泉
混混不舍晝夜及其至焉放乎四海其尚相
期乎大方之家也餘惟珍䕶嗣此有可見示
勿外幸幸某上覆
某𡞦然一影黄塘分携君隨南去鴈我逐比
飛雲桂山荷沼風館月臺昨夕今宵殆是夢
事顧子何物夙承心知事之以師禮邁所怙
若爲補報克稱殷隆每一尋省輒復耳熱神
霄歸路距今十年鶴杳鸞㝠對秋生感便欲
呼黄鵠騎紫煙前驅風霆兵後擁青龍旛奈
何貼身之塵債未償入骨之業緣未斷但且
逆風把柂遡洄從之殊途同歸未始非道糟
哺醨啜秪益自穢急流打網正可得魚一世
所遭莫君若也君今淵乎其似道矣惟不疑
所以氣備惟無畏所以神全故不疑則眞中
有神故無畏則誠外無法朝熏暮習垕積仙
勳順受世緣還歸玉府愈加進進用敢勉旃
勿謂今曰矣而有翌日今年矣而有明年今
生矣而有來生今身矣而有後身殊不知上
床燈滅鞋履相違明年乎翌日乎父不信子
手不信懷後身乎來生乎君須戮力勿視我
爲我或飄淪君爲可恃臨紙咽塞此别須長
水闊雲遥蒼蒼爲黯諸自愛押付彭鶴林
某拜覆
鶴林眞人賢高弟春事秀婉水暖花香在途
粗適無煩介念去年迫於除夕遂即筆架山
過今正旦於是申奏
諸天祭饗諸神已於當日忝受
九天應元雷聲普化天尊門下紏録典者簽
押雷霆都司鬼神公事仍受
上清驅役鬼神寳印印文納上至可收寘治
靖也今老者過自康廬若無所見聞且莫發
書恐有浮沉秋末冬初斷可再會
雷霆玉經想已刊了可施十本以傳江西之
士滿懷仰仰時中宜以道自處以法自勤即
前天官之拜楊伯子正月五日專人賫劄子
并絶句二古風一情文頗恭併此録至餘不
宣某拜覆
某上覆
鶴林雷令判官蘂珠侍經一間仙璚三更杓
指已深郷止況久違離哉舊嘗記得一相知
領雷州之日初交割時有大卵甚異其大如
斗以上至今留之因是名以雷州人謂此即
陳鸞鳳之胞然亦異哉陳果何物而弗爲五
方蠻雷都總管哉今吾二人亶是不凡者某
名簉西臺之籍身塵玉府之斑夙命玄圖骨
相有分縱復不德死還本曹遡想前生亦無
大過自此還盡世緣順償業債年月該滿促
歸舊司必矣是亦私有所恃也
君信之愈篤愛之尤深忝獲同寅且非異道
惟冀廣儲功行即前仙階勿視某以爲勤惰
也始終見信幸用斯語夫卯屬震震爲雷而
西臺屬金金在西方而剋制東震乃金剋木
也故凡起雷必西臺爲命令之所由出令之
人爲雷部官員者不知有玉樞不知有仙都
不知有西臺徃徃多爲使院都司以下官至
其謝世之日無功行則已使有功行入爲雷
官則其卑污重難不可勝道如何酆都法之
人殁爲鬼官之類也君所補所授已在仙都
之與西臺矣某知君有可仙之資者何也以
有可仙者有七一則妻子債輕世緣淡泊二
則賦性沖靈識事幾先三則眼髮骨相如林
侍晨四則心專一司如人放箭五則旦夕焚
修救治無缺六則動與道合無甚違眞七則
所得已圓年事未艾等而上之何所不至哉
某少竢泉人之至即行矣或相約於江汭以
何日爲别可也從此一向爲定身之計然其
在世亦無幾年矣緬懷二仙述事論心不覺
縷縷如許貴聚尊穉併煩起居八月五日某
上覆
　先生海瓊集頃嘗累次傳之久矣載念襄
　歲丁丑暮春師轅南游得遂瞻禮由是雲
　鶴徃來每一叅際必有少憩日侍丈席聞
　所未聞無非分别正邪發揚玄妙返而筆
　之粲然盈帙自惟衰朽有負師訓不敢終
　祕併以升堂小叅歌頌等作釐爲四卷同
　壽諸梓庶爲學海之筌蹄抑以開人天之
　耳目實區區之願也峕淳祐辛亥季冬甲
　子鶴林彭㭒稽首敬書
　右數語乃白祖師上足弟子彭鶴林眞人
　所作眞人乃三山巨族茅山楊許長史之
　流也是編皆囑付授受眞人之言僕舊得
　本乃福州天慶本卷末有眞人跋語如此
　因重抄于右以足是書蓋乃大常齋蔣法
　師所藏也得祖師景霄大法多用鞠郝二
　將此文備載其目是書竒祕彭公所謂開
　人天眼目是也學者宜熟味當有所得也
　歲在壬寅七月十八日叅學上清三洞經
　籙大羅輔化仙卿九天雷門祭酒方從義
　再拜謹書

海瓊白眞人語録卷之四







