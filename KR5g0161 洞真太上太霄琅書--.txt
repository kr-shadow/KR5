#+TITLE: 洞真太上太霄琅書--
#+DATE: 2016-06-11 12:27:25
#+SOURCE: github.com/kanripo/KR5g0161 master 523ca037                
洞眞太上太霄琅書卷之一左一
　　　　　　紫微夫人譔
　　瓊文帝章
雲務子者蓋元皇玉虚之胤太帝之中子也
抱瓊胎於玉房結雲精於金門含日月於紫
胞變洪露以凝神錬胎息以推運任歷劫以
轉輪化生於元氏告陽道以成眞於是上皇
元年三月一日天暉啓晨誕於九玄之上寳
耀无量之天覩太陽於雲崖曜金容於瓊軒
順皇基於帝圖法玉秀於自然濯以九靈之
暉灌以甘香玉泉飲以靈妃皇芝哺以九錬
飛霜神龍翼其側瓊鳯廕其顚紫煙生于上
流光鬱于隣二象抗其綱三晨協其眞神州
歌其妙七轉變其神靈風迅其軀廻香盪其
塵簫簫太虚之上靡靡同波之濵年冠二九
思微念玄適性理運任時推遷不慕皇道逍
遥中原遊娱太霄徘徊紫天流盻歷劫得趣
忘旋運非我制挺摽上仙遂名書帝簡位豋
太眞三元下教贈爵皇篇於時受命朝禮玉
天上登九玄之臺大有之宫紫鳯玉京七寳
珠房於明霞之舘清齋玉軒靈瑞告感項負
圎光夜照神燭自明瓊堂於是虚皇道君於
空洞之上玄虚之中以太霄琅書瓊文帝章
降授於君是時天光冥逮三晨廻精五宿攺
度七元運靈九色晃曜煥絡玉清飛煙蓊鬱
流漫八冥玉陛豋階萬帝臨庭飛仙羽蓋輔
翼太眞仙童玉女各三千人執巾散香流芳
掃塵於是命駕檄召五靈飛霄廽輪乗空絡
煙神鳯挺轡靈妃導仙明皇啓路三道合明
流電揚精逸駕九玄遊盻瓊闕宴景三元盤
徊玉霄適肆紫晨於是披琅書於无崖誦帝
章於碧雲理宿根於玉訣檄威靈於瓊文唱
妙曲於空洞精靜念於玉軒理二儀於玄圖
掌帝録於萬仙總地司於五嶽領上眞於三
關上統无崖下攝洞源自天以下莫不咸隷
於太眞神非可測化不可名近難可論逺不
可尋清難可滓混難可澄微乎妙哉斯至德
之帝靈巍巍乎髙尊也
太霄琅書乃九天王飛霄之曲瓊文帝章乃
九天之上並以元始之𥘉生於自然空洞之
中虚皇玉帝受之於九玄於是天王仍記名
焉鑄金爲簡刻玉結篇金縷玉字以明寳文
秘於九天之上大有之宫西華玉女金晨玉
童各三千人侍衞典香如是九帝上聖一月
日悉三豋玉階朝宴神眞運周萬劫傳於太
眞王其道髙妙衆經之宗神挺竒秀精冠九
天玉惠虚朗洞趣入玄自非上眞之士不得
叅聞皆授巳成眞人不傳於中仙也太霄琅
書乃九天王飛霄之曲瓊文帝章乃髙靈玄
暎之道九天之精洞監於萬炁總統於衆經
凡修大洞三十九章徊風混合帝一之道雌
一玉檢五老寳經觧釋宿根㧞度七玄而无
此文則九天王不納其音九炁錯綜神眞不
歡天魔侵景萬試來干思不徹微天不啓關
凡修衆經以瓊文爲先誦詠寂室靜慶霞庭
通暢九霄整結上玄令玉宫駭聴萬眞臨軒
羣魔伏袂萬試敢前隨意所修乃得道眞萬
遍道備騰身太清要訣不煩正在此經精心
苦行剋上仙也
雲務子不修他道受虚皇道君太霄琅書瓊
文帝章於九霄之上歌詠妙篇遊娱適肆感
暢神眞致三元下教位豋太眞王以傳太華
眞人三天長生君太和眞人東華老子南極
總司禁君西臺中侯北帝中眞九靈王子太
靈眞妃赤精玉童玄谷先生南嶽赤松中山
王喬紫陽眞人西城王君中皇先生趙伯玄
山仲宗等一十八人並修此道面發金容項
負圎光乗空豋霄遊宴紫庭變化萬方適意
翶翔嘯命立到徴召萬靈攝制羣魔決斷死
生駕霄乗煙出入帝庭皆由瓊文以致上眞
王君今封一通於西城山中宿有金名帝簡
緑字紫清合眞之人當得此文得者寳祕勿
妄輕傳洩露靈篇九祖被考充責鬼官長閉
地獄萬劫不原
九天元始號
上第一天名鬱單无量天天上又别置三天
之號九天丈人治於无量天去第二天二十
四萬里其天上人夀九百萬嵗如世間五百
嵗天有四玉帝君常以月一日三日九日遣
玉晨使者履行天下有修學上道佩太霄琅
書檢愼法戒名書帝籙得同无量天人之夀
有犯科違律爲四司所糺考屬左右三官至
此日當清齋平旦入室誦无量天太霄琅書
瓊文一遍則玉晨使者奏子於天王記名於
青宫九年得乗太霄瓊輪上昇无量之天
第二天名上上禪善无量夀天天上又别置
三天之號悉𨽻於无量夀天九天眞王治於
无量夀天去第三天四千六百萬里其天人
夀三千六百萬嵗如世間人夀一千嵗天中
有四天帝王常以月七日十日十一日遣領
眞侍仙履行天下有精修上道佩太霄琅書
齋戒誦經不犯於科名書帝簡紫字上清者
得同无量夀天人之夀有犯科違禁四司所紏
考屬左右三官至此日當清齋平旦入室誦
无量夀天太霄琅書瓊文一遍則侍仙奏子
於天王記名於青宫九年得乗太霄飛輪上
昇无量夀天
第三天名梵監天一名須延天天上又别置
三天之號隷於梵監天元始天王治於梵監
天去第四天六百七十二萬里其天人夀一
億五千二百萬歳世間二千歳天中有四帝
眞王常以月二日四日十三日遣主仙玉郎履
行天下有精修上道佩太霄琅書齋戒誦經
不犯於科名書帝籙者得同梵監天人之夀
有犯科違禁四司所紏考屬左右三官至此
日清齋平旦入室誦梵監天太霄琅書瓊文
一遍則主仙玉郎奏子於天王記名於青宫
九年得乗太霄飛輪上昇梵監天
第四天名兠術天一名寂然天天上又别置三
天之號皆𨽻於兠術天元始天王所治兠術
天去第五天千二百四十萬里其天人夀六
億八百萬嵗如世間四千嵗天中有四天元
王常以月五日十二日十六日遣定仙玉眞
下履行天下有精修上道佩太霄琅書齋戒
誦經不犯天禁名書帝圖者得同兠術天人
之夀有違科犯禁四司所紏考屬左右三官
至此日當清齋平旦入室誦兠術天太霄琅
書瓊文一遍則玉眞奏子於元王記名於東
華九年得乗太霄瓊輪上昇兠術天
第五天名不驕樂天一名波羅尼密天天上
又别置三天之號皆隷於不驕樂天髙上元
皇所治不驕樂天去第六天三千六百八十
萬里其天人夀二十三億四千萬嵗如世間
八千歳天中有四天統眞王常以月十四日
十七日十九日遣中眞使者履行天下有精
修上道佩太霄琅書齋戒誦經不犯科禁名
書帝圖者得同不驕樂天人之夀有犯科違
禁四司所紏考屬左右三官至此日當清齋
入室誦不驕樂天太霄琅書瓊文一遍則中
眞使者奏子於四天王記名於東華宫九年
得乗太霄瓊輪上昇不驕樂天
第六天名化應聲天一名他化自在天天上
又别置三天之號皆𨽻於化應聲天虚皇玉
帝所治應聲天去第七天五千三百八十四
萬里天人夀九十二萬億一千六百萬嵗如
世間六千嵗天中有天寳帝王常以月十八
日二十日二十三日遣萬石使者履行天下
有精勤好尚佩太霄琅書齋戒誦經不犯科
禁名書帝圖者得同化應聲天人之夀有犯
科違禁四司所紏考屬左右三官至其日當
清齋入室誦化應聲天太霄琅書瓊文一遍
則萬石使者奏子於天寳帝王記名於東華
宫九年得乘太霄瓊輪上昇化應聲天
第七天名梵寳天一名波羅尼邪拔致天天
又别置三天之號皆𨽻於梵寳天萬始先生
所治梵寳天去第八天五百二十萬里其天
人夀七劫如世間五千年天中有四天髙上
帝王常以月二十一日二十四日二十七日
遣監眞使者履行天下有精心苦行勤修上
道齋戒誦經不犯天科名書帝簡者得同梵
寳天人之夀有犯科違禁四司所紏考屬左
右二官至其日當清齋入室誦梵寳天太霄
琅書瓊文一遍則監眞使者奏子於髙上帝
王記名於東華宫九年得乗太霄瓊輪上昇
梵寳天
第八天名𣑽摩迦夷天一名梵衆天天上又
别置三天之號皆隷於梵衆天紫虚帝君所
治梵摩迦夷天去第九天六百八十萬里其
天人夀二劫如世間千五百嵗天中有四大
明眞王常以月二十六日二十八日二十九
日遣羽仙使者履行天下有精心苦行修齋
誦經不犯科禁名叅青宫得同梵摩迦夷天
人之夀有行惡犯科違戒爲四司所紏考屬
左右三官至其日當清齋入室誦梵摩迦夷
天太霄琅書瓊文一遍則羽仙使者奏子於
大明眞王列名於東華宫九年得乗太霄瓊
輪上昇梵摩迦夷天
第九天名波梨答惒天一名大梵天去下五
百億二十萬里其天别置三天之號皆隷於
大梵天也太眞王治於波梨答惒天其天人
夀四劫如世間二千五百年天中有五帝王
常以月一日十五日三十日遣領仙使者履
行天下有修齋戒整束法服誦經精思不犯
天科名書帝籙者得同波梨答惒天人之夀
有行惡犯科爲四司所紏考屬左右三官至
其日當清齋入室誦波梨答惒天太霄琅書
瓊文一遍則領仙使者奏子於五帝記名於
東華宫九年得乘太霄瓊輪上昇波梨答惒天
此九天是始炁之精衆眞帝皇所治其天别
置三天三天者皆是九天之别號合三十六
天也宫室官司悉有次苐其外有諸梵天名
皆以九天支幹悉係屬於九天王也九天又各
有一天王非帝王之號皆處九天之上修行上
道求仙度世宜知天王諱字知者九天别名
玄以紫炁覆廕其身神兵衛巳令得九天秘
書夀同九天之數得者寳密妄宣三人死入
九幽地獄考掠萬劫不原愼之
第一鬱單无量天王姓混諱▲▲衣九色无
縫自然斑文之裘頭帶耀精日圎治天无暎
玄臺紫戸之内左右侍眞玉女九萬人
第二上上禪善无量夀天王姓禊諱▲▲覇
衣九色自成雲文之裘頭戴暉精月光治天
玉國朱林七寳瓊臺左右侍眞玉女七萬人
第三須延天王姓滓諱▲▲▲衣九色三法
雲文之裘頭戴天元寳明治天玉京靈都宫
左右侍眞玉女九萬人
第四寂然天王姓泮諱▲▲衣七色龍文通
光之裘頭戴隂精夜光治天朱宫瓊臺之上
左右侍眞玉女六萬人
第五不驕樂天王姓凝諱䨱▲▲衣九色飛
霜雲文斑裘頭戴青華嵗星玄精治天无暎
丹房九層玉臺左右侍眞玉女七萬人
第六化應聲天王姓輝諱▲▲衣九色流光
輝雲錦裘頭戴白光太白玉精治天瓊林上
宫朱暎之房左右侍眞玉女六萬人
第七梵寳天王姓精諱霧雲▲衣九色流雲
飛晨之裘頭戴流丹絳寳熒星玄精治天南
上七暎之宫左右侍眞玉女八萬人
第八梵摩迦夷天王姓玄諱▲霐衣九色无
縫飛雲之裘頭戴玄晨辰星流精治天九玄
鳯城紫瓊玉臺左右侍眞玉女五萬人
第九波梨答惒天王姓王諱靈▲衣九色无
縫玄雲寳裘頭戴无極流黄鎮星飛精治天
陵層玉京大有妙宫九曲之房左右侍眞玉
女九萬人
九天九王萬炁之本宗衆帝之先祖乃九炁
之精源以天地未凝三景未明結自然而生
於空洞之内溟涬之中歴九萬劫而分炁各
治置立九天日月星辰於是而明萬炁流演
結成道眞元始上皇髙上玉虚並生始天之
中三十九帝二十四眞遂有宫闕次序之官
上皇寳經皆結自然之章以行長生之道不
死之方符章玉訣皆起於九天之王傳於世
代之眞至三五改運九靈應期後聖九玄道
君推校本元以歴九萬億九千累劫上皇典
格多不相參道君以中皇元年九月一日於
玉天瓊房金闕上宫命東華青宫尋俯仰之
格録校古文改定撰集靈篇集爲寳經三百
卷以付上相青童君使傳後學玉名合眞之
人凡學求仙不知道之所出寳訣所生投闇
而學无有祖宗眞不爲降道亦不行諸欲求
仙當尋九天之根得其本元道无不備仙无
不成也但九天王祕諱藏於九天之上大有
之宫不傳於下世有玄名帝圖金字上清推
運遇㑹得知九天王名天王即遣玉童十二人
玉女九人侍衛兆身依科清齋九十日或九
日齎上金九兩紫紋九十尺以誓九天之信
師然後而盟傳不輕泄至靈考延七祖長充
鬼役負石運山身没三官萬不得仙
鬱單无量天王太霄琅書瓊文第一
　　太霄空洞炁結炁成雲營
　　我王挺神匠有化若無形
　　无形中有眞有眞無中生
　　眇莽玄虚上蕭蕭元始精
　　法景朗妙覺玄運來相征
　　列宿羅玉字飛霞超緑瓊
　　煙落三晨曜流光鬱紫清
　　𢹂衿玉景臺解憇戯鳯城
　　廻霄豋九嶺以啓不窮齡
　　誰能同此遊可來尋余名
　　余名甚易知安在東華庭
　　自可朝玄都精微思帝靈
　　棄去雲外念專一守黄寧
　　披誦太霄章三關自當明
　　玄降徘徊輦虚遣飛霞軿
　　九天雖之遐妙想安爾形
上上禪善无量夀天王太霄琅書瓊文第二
　　靈運啓空洞金眞秀瓊胎
　　法景太寂庭玄化自相推
　　歷劫淪九冥與眞契幽期
　　三晨告元始運通自來綏
　　匡轡明霞上流精耀玉枝
　　顧盻无中有混合似嬰兒
　　父寧與母精逍遥戯鳳臺
　　落景遊雲房獨妙誰能知
　　合慶離羅門解禊紫霄崖
　　若欲相尋索精研琅書辭
　　廽轉瓊文章天王自當之
　　洞存帝一尊以爲求仙基
　　絶念棄外想常使心神夷
　　積感致眞降鬰然煥羽儀
　　拔度七祖根咸同豋雲階
　　玉章暎髙靈瓊文難尋思
　　二妙以相和各稱本不齊
　　子欲戯九玄但誦太霄詩
　　萬劫在俄頃勿憂天應遲
梵監天王太霄琅書瓊文第三
　　澄清无毫穢結炁成紫暉
　　丹霄暎監天羅布廼南廻
　　三晨明列宿七轉朗太微
　　靈風迅竒香玉籟聲何悲
　　神鳯翔瓊林羣仙振羽衣
　　天玉乗運征握節總萬機
　　虚輪擲空洞遼朗九天扉
　　𢹂提霄中賔觧𥘞入瓊愇
　　敷爛扶晨炁耀羅煥玉階
　　陵梵暎朱日千景翼靈輝
　　飄飄元化内玉輦正徘徊
　　公子命虎符總攝萬神歸
　　拔滅七祖根窮魂皆仙飛
　　琅書慶雲庭瓊文洞虚微
　　精研道日鮮億劫靈不衰
　　萬化隨運遷乃知妙音希
寂然天王太霄琅書瓊文第四
　　宴景太寂郷廻風迅瓊輪
　　丹霄翼緑輿神公輔帝尊
　　翳翳九玄化離離開趣門
　　徘徊金羅上嘯歌慶靈雲
　　三唱朗玄覺五廻道乃分
　　金房煥嵯峨流精何紛紛
　　左顧見无英右盻覩白元
　　履昌度黄籙太一挺命根
　　爲我記仙籍授我度命文
　　清唱運天眞靜思理百關
　　帝一鎭靈宫法服飛青裙
　　相與契何許合㑹九天端
　　有日若无期皇華正四圎
　　至感棄餘念道從玄中傳
　　靈感各有運至學故多全
不驕樂天王太霄琅書瓊文第五
　　空中生紫煙鬰勃翳華宫
　　流明順運廻丹霄暎緑房
　　翼輔虚中景耀靈煥十方
　　萬帝由眞運莫若九天王
　　體結自然秀含炁挺虚宫
　　理化正四維號爲衆帝宗
　　落景乘八煙總統輪空洞
　　朝遊西臺館夕憇扶桑宫
　　攝扳玄國録㧞度青華童
　　桃康定命籍明初保劫功
　　流盻无崖際萬化隨運通
　　飛歩誦太霄幽尋元始蹤
　　積思感至寂以致豋玄總
　　宿基流餘慶七祖返南宫
　　五苦非所履結友在太空
　　靈嶽非常宅飛雲是我龍
　　結携九嶺眞偶景以成𩀱
　　何爲坐囂穢婆娑待命窮
化應聲天王太霄琅書瓊文第六
　　髙靈秀空洞凝炁結朱煙
　　握節廻九霄飄飄天帝眞
　　瓊臺耀巖阿紫鳯鬱玉麟
　　靈歌逸幽宫蕭條雲上人
　　𢹂契七暎房金羅煥中田
　　天王正有九飛仙有億千
　　洞陽鬱靈摽爲兆度命年
　　丹華朗朱日流芳觀兆身
　　仰歠月中漿九源降液津
　　永保不終劫内外洞虚鮮
　　積思感太空動得无極淵
　　形與混合同遊宴莫能旋
梵寳天王太霄琅書瓊文第七
　　三晨朗幽夜流霞耀金日
　　丹房煥嵯峨靈香繞瓊室
　　公子合慶堂履唱𢹂帝一
　　三元混合宫微言甚幽宻
　　兆欲度命年靜思勿雜匹
　　寂若雖雲无眞從空中逸
　　慶加靡不周七玄自蒙拔
　　積福有重基宿根咸消滅
　　瓊文有妙章斯篇愼忘失
　　存念至靈諱道降同玄一
梵摩迦夷天王太霄琅書瓊文第八
　　九玄洞元炁紫素凌玉霄
　　靈秀煥金門神融茂瓊條
　　豁落紫虚館慶雲隨化消
　　淵響叩靈機法皷振太幽
　　宴景玄晨關流廻薄靈飊
　　匡轡九天外運駕以逍遥
　　徘徊紫霞峰容冶玉皇朝
　　萬劫不俄頃儵歘二象交
　　虚庭无稽逮去來順運寥
　　大化不改度三晨洞靈摽
　　琅書慶神室瓊文理清謡
　　合秀自玄挺反容非華翹
波梨答惒天王太霄琅書瓊文第九
　　玄炁結九霄紫虚朗太陽
　　飛瓊凌華芒流精凝玉霜
　　天眞乗運廻薄雲茂玄梁
　　冥㑹自相感丹霄暎輕行
　　幽期髙晨府㩗契朝玉京
　　靈化冲漠裏寥寥冥運彰
　　流芬翳朱日廻風迅竒香
　　煥爛金門上瓊臺吐玉英
　　蘭芝盈玄谷仰咽六位昌
　　神逸感寂宫幽思徹洞郷
　　執契太霄館歸眞瓊文章
太霄琅書瓊文帝章皆以九玄微辭九天王
於空洞之中元始之先玄歌理命遊慶霄庭
音句虚微玄中而生神眞寳訣故著靈篇得
行此道位同九天微思至諱存神念眞靈瑞
告感自然豋晨
凡修此道當以本命八節之日沐浴清齋正
中入室東向叩齒九通仰存九天之上九色
飛雲流光下暎蓊藹室堂微呼九天王諱存
念眞神便誦太霄琅書瓊文之章九篇一遍
以慶霄庭神歡寂室靈感九玄如法九年剋
乗飛景宴轡紫晨也
若以九天遊宴下降察行萬仙玄㑹之日如
上清齋各以其時誦詠一遍則九天記名右
别太眞九年无𧇊剋得上仙帝章皆九天元
精所生九天帝王隱書寳名符章玉訣悉表
其中有佩此文九天同眞萬靈稽首羣仙衛
迎威制天魔出入无方乘雲駕虚遊宴太空
此文微妙萬帝之宗有明此訣即爲仙王有
泄輕傳死没九泉殃逮七祖同塡河源萬劫
之掠宜慎奉行
























































































右瓊文帝章二百四十音皆九天之元精萬
眞之名當刻書棗心之木受之於絶巖清泉
之札施於飛羅之巾北向上誓九天奉受九
天之章弟子執上金九兩紫紋九十尺向南
而伏師讀瓊文而授弟子也若未得刻書印
文亦可以雌黄書青碧上盟而授之然後可
徐徐更刻文豋山盟於九天也
若刻書瓊文於棗心之上不得懸印章向於
四方以玉凾盛之於别室正向於上朝夕燒
香禮拜九天之王也兆欲召東嶽仙官問吉
凶之兆通靈致眞之法當以甲乙之日以帝
章向東讀之一過則仙官立到與眞共言召
南嶽當以丙丁之日如上法則南嶽仙官立
到與眞通言召西嶽當以庚辛之日如上法
則西嶽仙官立到與眞共言召北嶽當以壬
癸之日如上法則北嶽仙官立到與眞通言
召中嶽當以成已之日如上法則中嶽仙官
立到與眞通言凡召五嶽之法皆向正方叩
齒三十六通便讀帝章也精心齋戒神无不
降若體履囂穢未洞玄冥便閉眼精思无不見
神自當究幽察冥知吉凶之兆九年與眞同
形出空入无遊宴玉晨兆修行道備有眞人
下降雲輿紫盖來迎兆身兆當以帝章之印
印兩蹠及兩手心立成羽翮運兆同昇也若
於五嶽隱靜之處修行誦詠有異物假託眞
形降兆之房當以帝章之印向之則眞僞立
見若是眞人仙官兆當稽首奉迎隨意陳請
剋得要言若以魔精即復本形也兆當叩齒
三十六通讀帝章一遍魔即滅景絶形於兆
前如此之法推令心口相應慎勿示人示人
泄眞其道不行兆暮卧獨處當以帝章置於
心上即有太霄眞仙來衛兆形景應夢想與
眞共言不出九年得面對眞人凡受帝章之
印不得妄泄見人見三人道去施用不行凡
修此道慎勿經履淹穢觸忤眞神犯之九天
之考掠兆之身若有玄圖帝簡緑字紫書金
骨玉髓名書青宫九天自當遣四極眞人下
授兆身瓊文帝章也若有宿縁遭遇明師皆
玄挺運㑹應得此文剋成上仙皆當齎金繒
之信詣師清齋奉受修行无信盟天不啓靈
眞不降萬不成仙師傳謂以輕泄考及七祖
長充鬼官明愼玄科愼勿妄宣
凡傳太霄琅書瓊文帝章當於髙上空寂之
間施飛羅之巾於北面香餅棗菓之物置之
盛以别盤以經置於飛羅之上師北向叩齒
三十六通奉上請九靈元眞玄始上官金仙
玉女太一靈神監眞直司五帝衆眞今有某
嶽先生王甲紫絡結胞宿命挺仙齎金繒之
信求受靈文九天眞諱瓊文帝章天科告愼
誓寳靈眞願迂神光玄暎下臣有泄之日歸身
河源七祖謝罪不敢又仙畢以經章手執付
弟子也訖以餅菓埋於玄嶽之中不得他用
此九天王之祕奥太眞之妙訣修學之士而
无此文徒勞於空山无感於寂庭勤尚篤志
思念九玄天王感恱遣玉童玉女侍衛兆身
九年之内剋乗飛瓊上昇九天








洞眞太上太霄琅書卷之一










　　　　　　　　　　　原缺卷二
洞眞太上太霄琅書卷之三左二
　　三乘要用
　　四極明科旨訣第二
髙上太眞玉帝四極明科上宫二十四條七
　條諸官有過退削進號之目十七條黄赤
　三洞五嶽篇録格制威儀下宫二十四條
　二十二條起左乙訖飛霄六十六卷目訣
　二條有經受經法遇得聖文法訣也次太
玄都左宫女青四極三十一卷獨立寳經明
科律文二十四條三十九章訖靈飛六甲五

　十六卷目訣右宫二十四條三條三科目
　訣六條洞玄三皇五嶽威神箂髙仙符金
　液經方品格目訣十五條法服誦經齋戒
　儀也中宫二十四條七條於世供養奉
　師投禮訣九條出入存念禁解忌穢卧息
　便曲救月蝕訣八條受經對齋治寫傳授
　信物三分不得逰遨次太上九眞明科三
品律上品九條起傳大洞眞經訖六甲八條
　一條傳方丈諸符訣中品九條誡罪篇目
下品九條(贖罪/條目)三科難尋按此要用也
凡三乘所用大同小異心業所果大異小同
自非通玄並未能辯即急所行三科爲要要
用之法精自揣量巳所不堪慎勿强冐他所
未任亦莫苦勸勸苦有相咎之災冐强致黜
退之考精心錬身以善改惡自試試人厯依
妙訣居止冠衣供養啓告叅受施行傳授取
與唯令恰恰不負幽明人鬼无負心身所能
不怠於已不累於人不違師友不辱道眞不
畏䜛嫉不愧親踈不疑逺近不惑尊卑不慙
信誓不謝古賢賢聖必齋魔邪降伏三乘之
人小有優劣耳
四極科序云夫有金石得受四極依科條奉
四界司迎當絶隂陽勿與俗交生死之穢觸
忤眞靈啖食五葷炁衝胃府損精喪神祼身
三光輕慢玉晨自收其咎禍滅兆身不得妄
與常學談說經文評論玄古意通至真宣傳
非所泄露道源妄示丗人殃及七祖八節本
命清齋燒香悔過帝君㧞罪九隂解散七玄
立春春分燃九燈中庭立夏夏至燃三燈立
秋秋分然七燈立冬冬至然五燈本命十二
燈夜半出燈下向王本命向太嵗叩齒二十
四通㣲呪曰
髙上太真萬聖帝皇五帝玉司總仙監眞今
日𠮷良八節本命開陳陽罪隂考絶滅九隂
至於今始㧞擢七玄免脫火郷永離刀山三
塗五苦不累我身得同天地長保帝晨五願
八㑹靡不如言畢解巾叩頭百二十額向地
已而勿令痛竟復巾仰天心念我身今日上
享天恩賜反形骸受生飛仙畢叩咽二十四
炁止如此三年宿愆並除身與眞同不履五
苦脫過火郷克得眞人逰宴兆房
上宫科云凡受上清不得増損天文破壞道
經貼拭字體虧忽靈文三犯廢功斷事十年
更清齋首謝然後得還修行五犯左官所執
七祖已身並充刀山受經寫一通凡下供養
别室安牀牀髙五尺五寸以法天地之數廣
長四尺九寸以應四時之名故經有四時之
號朝夕燒香禮拜經前以祈神明不得使雜
俗之徒染穢履殗入室觸禁受經清齋别室
燒香不交人事淨染𥿄筆東向起經起經之
時不得口詠章文皆當比字三校不依古典
脫失言句皆減筭十紀失行考属右官見世
風刀求死莫度不得宣泄太一帝君之名以
語非學之人北向後同
下宫科云凡有上經皆骨相合仙當葉家放
妻逰於五嶽長齋山林精思苦念正中而飡
素水簞瓢不勞苦寒晨夕旡怠乃感帝皇玉
司右别三元詣房三年䇿駕上昇太清若有
輕慢穢忽靈文宣傳泄露使世見聞違盟負
誓殃及七玄已身刀山食火啖炭役負蒙山
之石以塡積夜之河受上清寳經或因縁遇
㑹未能棄家入山故在世間心崇意敬志向
玄靈盛起一通别室供養朝夕燒香出入禮
拜如奉君父有事啓乞无不從心天遣玉童
玉女侍衛此經察子之心歸情宗奉神自感
眞随願所欲禳災却患萬魔伏滅千精喪形
冨貴𠮷昌官位興隆求道得道求官得官子
孫熾盛金寳如林七年如法當有眞人降子
之房與神交接授子要言不學自成不勞而
仙故上士學道處於三運者也若遇而不受
亦其運也受而不信將其命也信而不寳眞
其罪也三者旣備考延七玄巳身被苦左右
二官罰以風刀三塗五苦九厄八難萬刼得
生不人之道
　　獨立明科㫖訣第三
右宫科曰髙上太眞玉皇帝君玉清眞人萬
仙衆聖得道靈人皆佩太眞明科凡學之士
受九眞明科太上大道君受四極明科即是
四明髙聖玉訣
脩上清道經入室之日鹿皮帔巾亦葛巾紫
表青裏帔廣四尺九寸長五尺五寸表二十
四條裏十五條領帶同紫亦可玄冠女子太
洞皆元君夫人紫紗褐用二丈四尺兩半三
十六條身二十三條青紗裙四十五尺八幅
幅四尺九寸合三十二條餘作裙襻男女並
存玉童玉女各十二人典掌法服其入室時
於户外叩齒三通閉眼存室内紫雲之氣欝
來冠身玉童侍左玉女侍右金光寳芝洞明
内外呪曰
天朗炁清三光洞明金房曲室五芝寳生玄
雲紫盖來映我形玉童玉女爲我致靈九帝
齊景三元同軿得乘飛盖昇入紫庭畢引炁
三十九咽後入室禮拜行事誦冀庭别有訣
入室誦經五帝束帶四司陪位不得臨經住
音與外人交言越略一句更却百言至五句却
五百言始就誦失一句便誦一篇當目注經
文心念神眞不得他念以亂天音千言以下
不得進飲千言以上至五千言得一進飲至
萬言二進萬言以上三進不得妄進飲食萬
言疲極得住消息後讀竟篇不得經宿男女
同學亦得同室異牀向北男東女西不得坐
起卧息混同一席先施金眞制魔之符然後
誦經三十九章坐方丈掃洒内外每令精凈
燒香明燈斷絶外因供養之具几案巾袠不
得借人
中宫科云有玉名青宫受三十一卷未能遣
累絶志幽山拘逼世務或山資未備亦得於
世供養朝夕禮拜如奉君父有夫妻之對亦
得修七經之道上眞帝景夫人元君之胤皆
得下降有道之人結對景之縁以炁相適亦
歴運所以供養師宗如奉神明入室燒香先
存師所在心拜師前然後行事不得綺言妄
語欺詐同學誘取經書毀謗師君造作无端
露泄寳訣以與不盟凡有金名得受寳經依
科盟傳審有其人傳付之後弟子負違罪及
師身男女同學共奉師宗入室齋戒當随所
學深淺次弟同德以先後次之復同以長㓜
次之上德髙才爲大法師不得互爭不相推
敬同奉盟師心意和美炁響相叅體行同一
舉止齊并毎令彼此同得道眞俱受師道白
曰昇天不得更相攻伐闘亂同根口舌諠譁
䜛訕无端師盟旣同形色不歡𡜍能稱巳諍
競取仙遂成咎敵如之𡨚家爲四司所糺不
得又仙
凡受上清八節之曰送金鐶一𩀱青繒九尺
以奉於師師得此信連條弟子某州郡縣郷
里姓名年月於九尺青繒繒上正中於玄嶽
絶嶽之側北向奏名青宫叩齒二十四通㣲
呪曰
天廻炁射八道運精三五應期九祚代傾本
眞玄寂輔(臣)帝靈玉札巳御今奏青名謹辭
九府五嶽司靈記我所列上聞玉清三年之
後來迎某形賜乘八景昇上帝庭
畢埋青繒於絶巖之下如此三年克有眞降
受科不奏此名則青宫无録四司所糺同竊
盗之罪若師先化或相去遥逺不得輸送鐶
物自得施行但鐶送於師一節不送不得又
仙凡修上道夷心寂意靜黙守眞出入存念
唯道爲身清齋執科計日成仙不得忿怒憤
激結炁煩𡨚罵詈呪詛引喚鬼神上觸天科
收延考官當念十天蝖飛蠢動已生未生咸
得道眞成就不先願天普隆功滿德就計日
成仙不得心懷伐逆手害有生嫉人勝已願
人危顛觸行无善唯惡爲先此禁尤重考結
右官當念五藏六府肅清内夷外丹上下齊
精寳華結絡神秀鮮明不得飲酒大醉溢盈
飜倒藏府五神飛驚願念不固所造不成内
虚熱攻計曰腐零如此之學徒勞心情常當
沐浴盥洗爲急屐履衣服不使汚穢眞靈逺
離㐫邪所乘不得妄入穢殗哭泣悲淚吊問
死喪出入三光冥眸卧息不得露結脫衣祼
形毀慢身神耻辱眞文眞靈逺逝空尸獨在
不得妄與隂家共牀坐起外炁不同之人共
著衣服及同被卧息屐履之屬更相交關不
得北向本命之上二處便曲觸忤玉晨穢慢
本眞行皇華之道月蝕𦍤㑹之日皆天炁攻
伐二象交兵按紫書之訣衞而救之不行此
法不得修日月之法
凡受上經皆先對齋啓盟而傳若未得啓盟
當告齋起經起經竟便盟而度之不盟而付
師與得者同被左右二官所考禁限甚重末
世求道者寡三天促運須賢輔正若有骨分
得受此經依太上三天正一之法受經未周
七年青簿玉名玄格未定不得便爲師太上
常别遣三官司𨽻四部校尉周行天下有犯
得經而泄之人即下女青收其七祖付火郷
鑊湯一掠焦魂乃履刀山萬刦還𠑽負石之
責巳身及輕受之人並充風刀見世之考求
死不得掠竟乃充刀山火郷二十四獄三塗
五苦萬刼還負石之役年限未周遇有玉藏
合仙之人求請是經當度於先智法身不得
以已未傳塞於求者之路若勸度三人合眞
其功感天玉帝右别告下四司削其罪名受
經備信信以誓心准於割髪軟血之誓无信
而受經謂之越天道无盟而傳經謂之泄天
寳傳受之人各慎其負受弟子信二分散之
一救山栖以䘏窮乏一供巳法服一爲弟子
七祖立功市香膏之屬賫信詣師未充科限
受後年數應傳不得取信入巳當送仙師備
充前限然後乃得三分散之受信不散積聚
營他窮乏之士无拯救之惠七玄父母无㧞
罪之功已身無有帝王之服𧇊神越法三犯
不得又仙
佩符帶科齊靜爲務不得逰遨集止凡䖏數
與常俗交關口舌爭計意氣更相忿恨指引
天地觸神犯禁八節太嵗本命之日服上眞
靈符十五首以解宿𠎝結過消滅風刀水火
之考超出八難九年降眞未備大經亦得單
御此符别受盟信上金二兩紫文四十尺告
齋而傳受符各以其日入室燒香東向叩齒
二十四通呪曰
髙靈玉眞上聖九玄玉文固魄保形鎮神三
錬九試我道自然超度酆都永離刀山三塗
五苦不拘我身上告玉司注我名眞青籙紫
簡得道之篇三元齊景九帝同軒得策紫雲
上造斗辰福流七祖同獲上仙畢服符咽液
二十四過如法三年禍根既散克自神仙
凡受上清不見明科萬无成也兆欲爲學明
科爲先見科而學不勞而成盛掃香火恭奉
神明有犯輙悔明燈中庭吞咽眞符消罪保
形玉帝感徹右别兆情玉司无有結罪之目
玄都无有糺罰之名天給童子侍奉兆身太
㣲冠帶於七祖南宫反形於更仙上眞妙道
勤而奉行
凡有四極明科之身四司五帝列兆之名上
言青宫髙聖太帝以上靈玉童三十六人西
華玉女二十四人奉衛兆身禳災却禍消罪
除患糺過賞功通神致眞兆當燒香朝夕禮
拜一月三誦科文令常䛳備不得輕忽穢慢靈
文妄向三人道說靈文身死形殘七祖充刀山
火運之周寳經應行七百年中遇有其人𧵥
而傳之受科交賫五色錦繒各九十尺鳳文
之羅四十尺金龍玉魚各一枚玉札長一尺
二寸記文如左
某號年太𡻕某月朔某日時某州郡縣鄕里
男女官道士某嶽先生姓名年如千嵗某月
日時生命屬某嶽某帝君謹於玄嶽髙山之
巖或某䖏舘舎告誓九天上受四極明科奉
行道眞乞注紫簡言名青宫違盟負誓不敢
希仙師北向叩齒二十四通上啓
髙靈玄虚九天大王明皇玉帝三十九眞上
聖髙玄萬仙道君監靈使者侍仙玉郎四司
五帝領眞監仙今有上學道士某嶽先生男
女姓名修承大法奉受寳經凡如干卷沉在
未俗未能騰身抗志玄虚逰宴靈嶽與世不
别未見明科或見科忽畧習用負越上犯天
靈今依盟賫信投情委命求受更請寳訣凡
如干卷并四極明科當如明文誓身九天約
當撿慎閉口奉修存神念眞以期神仙按如
年限遇有眞文當關九天然後而傳不敢輕
泄妄以示人上告萬靈下告五嶽三河九源
咸使知聞違盟𠎝信七祖父母及某之身長
充左右二官考履刀山食火二十四獄三塗
五苦萬刦敢恨惟乞啓付降授眞靈以玉童
玉女侍衛身形早得昇度飛行上清諸所禁
戒皆如盟文啓畢師左手執經科弟子右手
執信對向天而微言曰
上聖髙玄萬帝虗㣲下世有願守固不移敢
告明科以檢衆非玉經寳訣皆如科威度身
之此萬炁總歸長保天地三景齊暉敢有泄
漏長謝四非
畢弟子置信於前受經北向九拜而去北盟
亦緫度衆經衆經雖各有盟四極緫統也
凡无玉札用槿木浄者度事訖讀札埋於絶
巖之下若舘舍堂壇可送簡山中青宫格受經无
信埋札告於萬靈亦不感徹備信札不可不
投
　　九真明科旨訣第四
　　中品戒罪篇
第一諸是後學七祖以下有殺害人命劫賊
攻掠謀圖姦媱莫逆之過九族交通謀反无
道苦志尚自勵首寫七玄重罪施散功徳㧞
出幽魂披靈已身於三光之下散髻叩頭三
年不倦自賫重化投之九江贖觧前咎
第二已身先有重罪手殺人命及酷虐下賤
殺害衆生劫掠百姓謀圖姦宄九族相交𡜍
妬賢能伐逆師主若苦志吐首効功施徳披
靈三光散髮叩頭三年陳謝罰信投河以贖
已𠎝
第三凡是學者受三竒寳文上清祕經而輕
泄目録以示不同宣露妙祕輕慢寳章一犯
至十罰功㫁罪三年然後得更清齋修行過
此以上皆罪結九隂也
第四凡受上清不得哭泣臨見死尸及血穢
之殗一犯至十罰功㫁事一年然後得依科
自罰㧞罪太隂更清齋行事二十四犯失經
身喪
第五凡受上清不得𧢻近婦人行隂陽之事
混染真炁十犯至二十四過犯功㫁事三百
日然後更清齋修行過此亡身
第六凡受上清不得心懷賊害手行虐暴殺
生行㐫貪略姦究𡜍賢妬能攻毀同炁伐敗
經師一犯至五聽罰信謝責㫁事十年得清
齋修行所受過此至二十四身亡
第七凡受上清不得北向便曲及食五辛六
畜之肉飲酒作性𧇊道慢法疑二不專十犯
至二十四聽依科罰信謝過太隂㫁功一年
然後聽清齋修行所受過此身亡
第八凡受上清當依科賫信詣師告齋然後
受經不得不告盟而妄披寳文凡諸常人不
得輕略竊寫及攺易聖文以意通訣毀名古
音自作一法一犯至三㫁功三年按科自罰
投信九河更清齋三十日然後得還修行過
此至二十四身没鬼官
第九凡受上清當别室安髙座髙四尺四寸
廣五尺請太上之經明燈燒香朝夕禮願常
爲供養不可使異炁之人冐殗履穢及婦人
叅入室内觸忤神真衣服屐履交關非類卧
息坐起皆當與物有異犯者從一至二十四
罰功㫁事一年然後更清齋修行過此身亡
下品贖罪篇
第一犯中品第一罪自責年竟賫金鐶九隻
一兩金人一形投三河
第二賫真珠一斤書刀一口一兩金人一形
投三河
第三金人一形真珠一斤書刀一口沉之
第四中庭夜半燃三十二燈
第五香湯沐浴於庭然二十四燈
第六𥝠寳㪚乞貧民作百人食以飴飢乏
第七上香十斤送同學之人十䖏
第八清油一斛於中庭然燈多少適意唯令
油盡又上香十斤奉有經之師
第九然七燈於堂前
九真篇曰凡受上法而不承明科虧略天禁
罪累七祖考䢖一身既知改首罰貴自厲還
修所受而廻又犯其考倍先此則骨命不合
形與真反魂與鬼伍皆不得重首復修於真
經也今五品明科悟於未悟旣知而犯將何
要哉奉者慎之
凡能受法皆願遵科科條旣衆年月積少短
生修之懼不能遍顧景屏營良可哀愍大慈
垂教許有裁量自計所堪明順正典典不可
違量不可謬斟酌得所有感必通矣凡此九
事有重有輕包羅先後幽顯无遺但一一行
之歷𡻕方竟恐立功未周而罪對奄至𣢷併
修促曰復慮建德淺微而乖科増考今取其
元宜可共用三年三年之中備行九事精誠之
至必獲感通三年无成非中人以上不足與
語上不足語上行之徒勞耳不徒勞者成上
真人功德三年有成有成斯外大罪皆釋期
内小過亦悉洗除宻而行之精謹勿慢閉口
无言驗可待矣
第一䢖齋及解投鐶之時皆用三元之日爲勝
第二建解投鐶之時本命之日爲佳不知年
者太𡻕甲子可也
第三建解投珠之時六甲隂日爲善甲子之
隂在癸酉他効此
第四䢖解皆用王相日時也
第五建解取月在東井日始終得一便好
第六建解用三㑹之日
第七建解用二十四炁之曰
第八建解用八節之日
第九建解用成日
若千日之齋其間行諸法无有建解當計取
所行之日依此上日餘日不可安用魔好試
難明加慎之
凡建三年之齋或以千日爲限先屏他事計
資衣食法物之具同心之人皆令素定不得
齋中營求脫有公𥝠𠮷㐫驚異破壊齋體即
啓解之後更精結首謝罪𢡊障礙致䦨慙愧
悚惕小犯可謝懴悔而巳大犯不得過三犯
三解後不得復䢖嚴慎唯謹不可妄與他論
㐫人惡鬼嫉妬破人堅正却邪事則濟矣
凡露燈遇風而皆重爲之三過不佳罪深災
重彌加首悔至誠洗心限得九過須知乃停
他効此
凡齋皆用三元謝文隨宜増損歴言九事次
第勿繁解一事後後不須言九事之外不須
有語九事之中知與不知犯與不犯諦自思
之知犯的謝慊敊即洗不知漫陳亦自被原
不犯而謝亦无慊也至逺而尋之无始中來
先世今世前身今身莫不犯此九科謝而解
之必不重犯尅日得道了然元疑患知之而
不爲爲之而不精精之而不乆乆之必登
聖真仙之髙者也




洞真太上太霄琅書卷之三










洞眞太上太霄琅書卷之四左三
　　智慧要科
　　思道訣第五
凡有玄名青籙白簡皆自思道願奉願崇願
學願得不忘須㬰嗜欲榮華音妓財色無之
不干有之不滯能捨以歸道及化以玄眞思
道守一不入二門此智慧之人皆可以習聖
始終無異永正無邪克得神仙與道寳合矣
　　念經訣第六
道本無形應感生象大象無象象妙難明故
見眞文結空成字戒以吉凶聖眞傳寫演說
施行念之樂受受之念行行之必勤勤之必
乆請問諮疑解紛釋滯首末曉明不負師㫖
無妄穿鑿無敢損増不生誹毀不議竊求從
師所受多少隨縁不敢泄慢不敢越階越是
因果因依師果後宜遍學以度羣生精記題
* 版本
 |     CK-KZ|【重刊道藏輯要】|
 |       HFL|【正統道藏・涵芬樓版】|
 |      YP-C|【原版道藏輯要】|
 |      ZTDZ|【正統道藏・三家本】|
目次序分明一師未足十師百師千師萬師
備足乃已不備爲中小之士備者爲大士大
士大宗濟度無量研尋至道洞智慧源始終
無違身足救物克得神仙與經寳合矣
　　存師訣第七
天地布炁父母生身師君教化率入至眞煉
凡成聖罰僞賞眞眞仙登聖非師不成心不
可師師心必敗自非上聖不得師心師心之
聖尚不顯言猶悉和光更相師犮凡夫無師
永無所成成道由師師不可忘存之在心炁
炁相續念念不絶與經道同道寳經寳師寳
號曰三尊有一不備無路昇真存聖存師貴
師愛資號大智慧始終無𧇊克得入玄與師
寳合矣
凡三合三寳智慧之源源因無絶攝統衆流
流漂忘歸縁感發悟各各執志急務還期期
還建業勇猛專心反流至源號曰上聖能學
聖者先定三生生心入眞誓不懈怠生口習
誦解了衆疑生身束恭非法不服服以明徳
解以救迷眞證無雜累亂頓祛祛累保樂永
劫長存生無復死故曰三生三生之事㸦有
前後行道存神先整法服思眞習道先當正
心次慎於口然後檢身身口相應心又符同
三合成徳徳著於服脫著有時與俗分别内
外具瞻動靜所鑒以之明德不可致𧇊故初
建學業心憑三尊口請妙經身擬法服法服
之制品級各殊昇降之科大略于左
　　法服訣第八
　葛巾葛單衣布褐布裙
　葛帔竹手板草履
右男子受經須此法服法服者法則玄數服
之行道道主生成濟度一切物我俱通故名
法服法者何也業也合也洗垢去塵息欲靜
志專念玄宗十善爲業行止合道三界所崇
以正除邪故謂爲法服者何也伏也福也伏
從正理致延福祥濟度身神故謂爲服服得
其法法得其方錬戺登聖解諸縳纏修學之
夫除飾存素弗能祼𥘵羣衣未成拾故摭敗
麄布破皮浣濯使淨縫合爲衣不裁新物去
泰去奢縁此補接示其條科法象炁數叅會
二儀因爲取義思詣無爲爲此無爲合道符
眞眞道何爲乎濟物無滯耳初學未便洽此
摭敗卒復難成遇有麄布雖新非嫌但令條
數存擬正法童子巾闕餘物悉同年及昇冠
製巾如法告師啓道蒙得成就禮謝三尊之
恩修行齋戒之集慎勿酣宴合㑹音聲若笙
學子喬蕭效秦史琴効虞舜歌習𩀱成韻恊
雲璈法不禁耳世典之醮習道可停至於拜
尊者感慈育盡恭敬無忽略焉婚宦啓告儀
唯昇冠女子受道初𧟌後褐又有袿䙱狀類
單衣餘亦皆同受道心定治寫經書便辨法
物勿使有𧇊不得假借牽挽一時宜先製作
以呈師犮詳覧檢察如法與不不者更易勿
誤後人如法者録湏度事竟解其向衣仍著
法服向者之衣亦是先王法服後世轉訛是
故以今師爲定今師所遵老君之法老君被
褐懷玉出關亦著葛巾單衣玉女侍從袿𧟌
褐裙聖人無迹迹有所以化人人尋聖迹自
然仰合聖心心得自然其法最勝三洞所用
大旨略同時有所異皆老君之别科耳
凡得道昇玄自然天衣存世所著施諸後德
功行未滿人間命過時服不兼身外附体附
体之服單衣𢂿笥若在宦佐著所居位公服
先雖經仕終時在私或白衣領職亡不贈者
皆單衣𢂿笥不得法服法服經書符契劵録
悉還本師本師已過付保證朋犮及兒孫弟
子堪可付者若無其人依畢竟法畢竟之法
法有三條一沉深淵一藏山洞一淨地焚若
始終山穴或遊化人間不㛰宦者並得巾褐
仍故勿新不得兼重昔雖㛰宦過時出家或
夫妻共學不處榮華雖在人間與世多異亦
得巾褐婦妾袿𧟌出家則褐女子在家修學
上法時入山林合和靈藥皆得被褐功行未
足因縁應過雖復尸解亦同𧟌袿男則單衣
和光世禮與世大異者冠巾被褐不棺不槨
拂山平石之上拂林深樹之下單衾覆之於
地亦可不須牀廗太古送之曠野厚衣以薪
時火故火錬易銷盡後世封樹率稱人情戀
慕愛著不忍棄捐螻蟻狐烏終致侵犯灰土
泉壤永同塵波石𥕖用蜄乆巳被譏布囊薄
襯從來見美爲道濟神形骸可忘勿營陵墓
費累存亡悉不得懷恊靈文苟滯法服沉淪
泉曲幽顯受災當别營物故之方錬度鎮尸
之法轉敗爲成雖妙而苦能悟此苦迨及盛
年勤修道術吾我兼全吾者悟也神之别名
我者俄也形之别號俄頃應去悟者長留留
神則形住住形則神一一其形神無上之士
也乖離神体抑割去留轉輪方懽中眞以上
也不悟而分去或不分而悲傷下流之曹也
上士化下下感從上身神雖未便一可得兩
順延年年延功積自然成一守此一者由乎
才明明君訓下皆當受法法服爲先先檢身
也諮師請議檢於口也習經研㫖檢其心也
檢心以經不起邪想檢口以議無復惡聲檢
身以服非法不行行法守一服爲其先也一
有三一眞一太一又有玄一學法大殊身神
祼𥘵矯迹激時應運顯異焦先之儔不拘於
服凡貴賤男女未奉大道或已奉道未受經
法皆各隨方製作衣服綵素布帛豐儉適時
若從俗入道受化爲民民有科戒未成弟子
佩籙叅法禀經受圖乃爲弟子服與民殊初
請法時深衣袴褶布巾緼褐鞾履屣屩义手
手板隨其土風因修漸教不即變革籙生男
者俱服單衣巾恰通著換易任人古者治職
其衣則同冠皆進賢後加介幘革帶囊綬笏
舄僃焉係師入洛謂通陽官攺爲玄冠去其
綬帶冠用皂紋黒羅䌝葛狀如幅巾安絯擛
縁簮纓相類側而著之禮玄冠不吊魏武之
時素爲此冠著以相吊積歷多年有中書監
荀朂著經樹間爲垂枝所迮遂凹其上今之
愜法出乎此冠上古玄冠生於麻冕帽之先
幅巾而已幅巾細布四十升者幅廣二尺條
長四尺五寸六分其一横而屈之縫於兩邉
開下縫髻垂後覆肩熱則短之指周乎髻齋
則解之加以顔帶後世儉弊升細難營絲葛
代充轉亦下小是以仲尼之今也純儉吾從
衆但開闢之初人皆肉髻有髮細短垂下蒙
宻名爲寒毛毛却於寒故以爲稱羲皇之後
世澆氣薄肉髻漸消毛長爲妨邊方或髽或
剪中國攬而鬌之稍就加飾覆以取温幅巾
旣用帽仍生焉神仙肉髻細髮如雲至于黄
帝玄素來儀頭上霄氣峩峩通天授帝妙道
奬垂衣冠冠冕之興盛乎此世世異法殊因
革日滋尊卑品秩其冠不同堯時有觸邪之
獸名爲獬豸其角並向冠又象之故名堯幘
著爲職任責罪治惡其間直分又名爲分漢
元皇帝額有異毛不欲露之復加顔帶繞邊
或幘其上猶空帶結在後後遂縫之至王莽
頭秃始覆其上上復有冠尊卑各異平天冠
者古之冕也賢人學士章甫華山隨世而生
文武辯别自古至今道本一也相傳轉訛失
清入濁殺害耽滯媱祀祈恩乖道無福邪精
相欺小鬼强魔亦有知見見人先善德業應
興因妖云好自爲己恩或人善將歇㐫罰應
至又僞作靈語戒其禍敗愚人信之偶有
斯驗不悉分明十中其一謂爲聖神求欲無
巳又忿無驗顛倒性情喜怒無定名之爲俗
俗者何也欲也促也欲滯滅促故宜遣之是
以大道以無欲爲妙學善之儔務少私寡慾
欲與少欲心已不同勸進學道服與世異世
不著巾巾爲道法法乎上古貴重玄風其巾
有角本不枒中枒中象𢂿出自後人其前楕
角起於郭氏後漢徵有道名泰字林宗古不
應聘皆著角巾林宗甞行中途遇雨角巾折
　垂時人慕德未知其故競折其巾遂乃楕
之有似菘葉又揲爲三梁象於進賢冠梁其
數各異一梁象一角獸六合同歸一角獸出
二梁象二角獸獄訟正平二角獸出三梁象
三角獸王者法度修明三統得所三角獸出
諸所象者皆感德而生學道是以著之花葉
之盛莫過芙蓉道貴其義又象其葉焉髙下
大小取適隨人少髮安帶不用垂纓總而言
之名芙蓉巾也别有芙蕖之冠周人謂爲委
貌裝製小異體用大同本是諸天神聖髙德
之冠皆結三素紫雲或七色霄霞或九光精
炁自然成冠冠乎肉結通暢身神身神清虚
結而非礙似肉似骨似皮似血似筋似脉似
有似無爲而無爲有而非有非有故無累無
爲故常全諸似而非皆是眞炁眞炁本一化
爲衆形形以合神神與形一一不相離无復
毀成是以太上妙體常住玉京得道眼通自
然能見凡夫肉眼豈得覩之覩之由學學精
必通通感之時神官降賜神物僃至衣冠爲
髙昔天眞皇人以遺帝俈茅君九錫又蒙此
冠受三洞者皆得冠之始學德輕不可妄著
凡未受籙乃得受経習戒建德如說修行自
得道眞不假受籙未能全怯六道須明縁階
而進宜受治籙籙生道民必應送租租不送
者不得治籙於租雖關无妨受經受經服異
業亦殊科科異服殊隂陽相類仕者共奉一
君學者同宗一道𥁞繢綵色動靜各品皆有
意議别見諸書難可僃憶大略應知夫冕者
勉也勉勵立德免諸塵災冠者觀也德美可
觀物所瞻覩巾者潔也歛束潔淨通神明也
帽者燾也覆燾身首如雲霧也或象山林或
法日月方圎大小隨位著形龍衣華服明德
所堪單衣通著本是深衣衣此深衣學以正
心心得深理終入宗源後世易從除其下齋
單亦可行故予單衣公服之裏仍名中單褐
者遏也遏惡揚善帔者披也披道化物𢂽者
歸也萬福所歸一名曰裳裳者常也慮迷失
道常存得常女子袿䙱道繼眞䙱以防諸惡
義與褐同一切諸衣効此取觧至於邊地逺
郷蠻夷戎狄或縱或横亦有𥁞繢奉道事神
亦有法服方俗多殊冠帽彌異或平或尖或
髙或下或似鳥獸或如䖝魚損益雖佹摽飭
可知跪禮揖讓多不相同叉手執笏各各隨
時然三皇以前歛手摽敬五帝以後執笏明
恭笏者何也忽也勿也軒轅之世以竹爲之
長二尺四寸廣三寸厚三分飭以象骨加以
魚須持之於手挿筆於頭君上有命恐勿有
忘是以書之使勿漏失遵奉施行記之簡牘
畢則拭之有事如先三代務多精竹難得以
材代之天子玉笏製亦微異長或三尺二尺
六寸廣乃同厚五分挿筆笏上挾之脇間漢
𥘉功臣諍勲勝負急論相加抽笏相擊髙祖
使叔孫通定禮儀除其此弊乃斷笏令小咸
同一度長一尺二寸廣一寸六分厚三分示
存書命之法不可致𧇊執之申䖍无復相擊
之用所以内外學士皆共秉持抑願道君賜
垂勑誨書録修行不敢忽妄聽講之時各執
經卷猶應有板不可暫捐執經卷者皆以淨
巾裹而勿露開則巾襯存避埃塵履者何也
理也非禮不動非理不行行則善理唯禮是
從從禮得理入道成眞舄者釋也觧除滯蹤
准此而思觸長無惑矣服御七耀修行六通
積乆有驗炁冠身形圎光炎色妙綵自然成
冠及服炁皆通天履板衆飭悉是炁爲應感
而成無所不僃世有相板之法法數小異此
儀術入善方無累道也
凡受經緡官皆巾單衣亦布裙褐山居出家
悉鹿皮巾褐與麞鹿爲羣不使野物驚異有
德之士能化於人人獵在山感此有德獻其
所蓄所蓄者皮鹿者爲勝勝以進德盡其敬
心心敬可引不逆其意方使其來稍如開喻
爲其著之以慰其心非所苟用削落祼𥘵散
髮玄溜亦可與龍螭爲儔何必與麞鹿爲佀
但射獵之人多衣鹿皮亦欲不驚於獸此心
與道本乖及其感悟知道可崇解衣表懷故
宜爲受先推讓之示以謙意微叙道科不妄
受施受施爲著唯善是修作其福田獎其感
志非此之爲不須皮服但著麄巾玄黄其色
不欲灼灼光明指令變白不損乎綵所以桂
汁染之香而易辨黄裳元吉本在可通諸經
名法正綵並用其綵各專其事事未能專不
得顯正是以挂迮黄不妨精能精專雖未著
之彌感督懃能深入於神府上則轉炁成妙
服次則解褐被絳綃也
凡登天入洞受位三清遊三界之外化三界
之中宜須挫銳顯異之時則錦帔飛青雲光
綺繡珎寳纓絡種種莊嚴宜湏和光示同之
曰則被褐懷玉帶索鼓琴同而有異異不傷
同同不累異是謂眞人女子治籙及初受經
裙羅黄袿與男不殊絞綃布葛生熟隨時若
受經法俱得有帔玄黄單複布帛適人裙褐
及𧟌唯單無複帔及褐條各有所法然隨人
長短大小相稱勿令拘法法施中人至於條
數一切無異男女生官不得以帔奏章啓齋
得道亦不得著帔讀經聽講帔皆可通女子
執板禮如丈夫不得平身習世跪拜咸去花
釵勿用珠玉金銀衆寳悉不得施當以蒿角
竹鐵爲釵素淨勿多毎存玄甚省約在心有
而不滯又不得髙髻盤頭長帶媚飭悉應短
帶促衣小鬢下子抜而垂之正前勿邪三分
微鬢香油得用無過脂澤急遣冶容動止正
眞姿質請嚴象於仙女頽雲之髻法於玉眞
芳淨之儀不得著巾冠不得傳粉黛山林著
褐鹿皮麄布草履屩等與男亦同寒則著帽
行縢履通祈請脫帽勿服絮巾夫妻官學道
世兼弘青𧟌素要紅紫爲裙位德尊宿紫素
並行紅絳縹緑紋縵无嫌紋則散花九躡勿
用仙人獸形錦綉韜綺畫纈織成暎刻鏤薄
皆不得施法服如科神童侍衛不得法者鬼
反害人朝禮讀經齋戒祈請問訊師宗皆得
著之朝廷往來吊䘮問疾園苑遨遊溷濁之
處路陌之間並不得著出家山居終身著之
蹔出人間亦不湏變旡忌穢淹不擇憂勞弊
則更新補接唯淨同學共志亦得相給或故
作新好供奉師友及諸道義門徒賜乞隨時
先應啓告啓告三寳陳有兼長某人今无請
以周急神童付授幽顯分明如此玄復可得
施與受者禮道啓告蒙遺然後著之慙荷在
心不得誇耀欣喜爲竒彼其之子不稱其服
著之戰懼如臨深淵法雖麄布熱則輕踈勿
貪細滑華靡在身違法有災各宜恭慎裙襦
衫等人人所諳褐帔條制世少能究精詳今
記兼諮明師也
　　擇師訣第九
夫欲擇師諦思自然自然之理有隂有陽陽
貴隂賤勢運相成成无貴賤平等一元元炁
旣散求合未諧男尊女卑元由謙讓能勤謙
讓雖女成尊謙讓不勤雖男成賤賤而知勤
得崇由讓導物還宗宗主㝡貴貴之爲尊尊
在乎道所以人无貴賤道在則尊尊道貴德
必崇其人其人体道含德厚淳雖是女子男
亦師之父師其子君師其臣奴婢僕使僮客
夷蠻道之所在縁之所遭髙下雖殊皆當師
事勿以迹賤而廢其道不可居貴自髙失德
人多滯貴蚩鄙卑賤道破此迷多託猥陋或
出異域麄醜其形或謬其語或毀正經猖狂
俶儻穢濁无常感激衆滯明者悟之闇者疑
亂見者醉昬醉昬非真所致疑亂本是俗常
常俗流宕去源轉遼學道反之知常曰明也
　　爲師訣第十
夫爲人師精守玄一一爲萬宗不得有漏來
者無却賦道隨堪採察其志奬厲其縁祛遣
其滯發暢其才顯明其德品次其功能否无
謬人神協和常居謙退无兆矜誇將護一切
莫生怨根斷絶惡本増長善源愼勿空言言
依經誥演議明法幽顯令通彼我无惑疑忌
永忘塵疵旣遣神靈徃來萬願日新一切咸
濟志行此道存文五千文千雖五義冠无央
先代相傳師資叵計今之所遵十天大字神
仙人鬼共所歸宗文同數等无有一異但感
者未齊應者微革河上章句係師想爾轉字
㑹時立題摽議始殊終同隨因趣果洞明之
師諦宜宣誥其大字以數入道故先言五千
而後云經想爾以道統數故先云經而後言
五千河上道數相渉故分經以及文品章爲
第句各有應焉妙思之儔研期感應勿㸦舛
亂筌蹄也五千文包羅僃周衆經祖宗三洞
支條先分後合終歸道德乃極一源也人生
多端大階三品小中至大大洞大上中小之
士所濟者安才智洪纎大者常少所以衆聖
先出小法三皇先身然後及物物乃是大非
小才之始始於修身自得入中從中至大故
有三洞洞神洞玄洞眞是也師三洞可爲大
師一二洞間小師而巳勿自嗊嗃虚言吾大
夫實大者時所不湏觀方設教亦託爲小小
中二法化物爲急物多小知不可與太牢饗
孩兒慈毋所不任也乳哺薦雄壯聖師所不
爲矣
三洞之根在三千三洞之技技出无量中國
四夷處處敷陳源㫖不異流迹不同神鬼人
物各有文字或單或複或少或多或音同義
異或音異義同或興或廢或實或虚師當精
詳隨感示應至誠可就者指訣付之縁未頓
得者片滴與之不可非其人妄開是其人強
閉閉開取感感應无疑然後可傳有疑急止
不宜斥言者方便迁延一依師訣勿溺情致
災也
上學之士輕財重道下俗之人輕道重財財
累身命多藏厚亡是以聖師行道散財財去
道降積德長存長存不亡无復所待則非所
須有則利物富有四海故甞无累明者逹斯
无滯財矣然學未成眞實未无待待衣及食
法物所須皆當運力用天之道分地之利行
師之法非法不取非力不求非道不用此上
學之士也學禾得道當須衣食衣食不能令
人得道急宜稍損以營法忍飢與寒少時爲
苦從法得道永保常樂前劫後劫无窮聖人
莫不因兹以成上徳且捨財是其一源至用
復有三議一者神官所湏二者因物示理三
者去色消殃此之三議不可攺易不可减増
亦不可闕弟子貧窮不能頓辦而心行超衆
師爲奏言今闕後補不敢有違若廕門内身
命委師无有私財師爲代出若神師重降攺
闕隨宜一依凡師不得輙易慎勿私除以爲
巳惠又勿増益以要他財神官所須及非明
義不能消殃更致結考誤人失道嚴加愼之
上學之人不妄爲師自非眞聖道德僃周不
得化一人叨居師位世衰道隱真聖潛蔵末
運人麄不能招致其間自有中人以上企及
上學得聖經圖雖未通逹當相奬成先覺教
後逓爲師資尺有所短寸有所長尺短師乎
寸長寸長不得淩乎尺短凡未能圓足必各
有所長前受後請更相師友自量无片勝彼
彼投則固讓之詞不獲已說度就他不得貪
其財力空留爲榮誇云已有終後遂无彼此
相誤求吉得凶矣凡爲大師容納一切來无
所却去无所追无偏无黨存公屏私賞善罰
惡不濫不侵徃反眷屬无親无踈愼言少語
无分誚譏彼醜見加以羙相報華素取中矯
則隨時弟子多端簡試勿亂有至心樂道者
或慕榮利者或苟求衣食者或上逼不獲已
者或邪謟求異同者如此之流宜分别之抑
之引之防之處之不使爲災或有帝王爰及
將相豪雄㐫暴恃力乗威迫脇覔法者方便
對之釋之解之辭之避之无今致害也逆僃
有術諦宜遵行之爲師之遵如父如兄爲資
之體如弟如子吉凶是同不得相負從師則
合背師則離離无追怨之言合无過美之語
與奪必當幽顯唯平不得虚張功過乖實妄
謟毀譽任心違道師資連禍皆招重災男女
不得私受尊卑不得混同住止有異行道有
殊各依科典𧇊即考臻有来投者覈問由來
必非叛師又非邪逸口墨誓辭保舉知識然
後可容不得謾昧有疑檢問須實乃停有虚
詐者慰喻遣之或乆經接事求進新階或未
宜便與或无以與之悒悒欲去隨時彂遣不
得禁固拘録傷和妬道破德誤人失真妄欲
去者善誘畱之不可止者又勿苦停是其縁
淺功不䏻深哀矜无恚法事存之如此隂德
成上眞也
凡在動境守静未䔍雖學寡欲不能无私私
則生過過有淺深師自知過歸悔三尊禮懴
洗心誓不二弟子有失隨事罰之或言或杖
或禮或閉目限多少依太眞科罰以懈怠使
其攺惡制伏心形令其思善不得忿恨退責
遷怒怒責不巳師反受災能不懷憾更加善
言解譬勸勵則亨利貞弟子有過或不自知
之或故犯小大宜詳可怒則重申明誡文不
可置則施行楚黙失儀懈慢謬誤遺忘皆是
小愆不足深譴欺罔媱盗此爲大尤嚴加重
責以絶惡根受罰无怨後能自新斷功限竟
欲還服膺或經委遁反迷歸門皆當接納更
布德音又犯復責不得過三三犯之後師不
得容移之四逺普勿採錄凶暴醜逆者公法
剪之可漸防萌不致巨惡惡者不化聖所未
知要當内外禁衞以術禦之无令彂越辱道
毀神凡能攺悔雖大可赦不能悛易雖小勿
弘欺罔媱盜革則還善善積成眞故舋自洗
滌本欺罔於先生蔡經有欲於神女龍威竊
夏禹之寳書東方朔偷王母之桃實並无累
於得道皆由能改之所招也諸爲大師防資
邪始不可遏者肆則治之許其令終三故有
限嚴戒其資不可恃此效尤覆軌一則已其
二三之恩難必覬矣
師抱一其迹有三三迹隨世世有不同不同
雖多略歸三品一曰動靜二曰心靜三曰眞
靜動靜者䢖立館治繕寫經圖申明要教宣
暢玄風来則訓之勸而不苦去則誨之導而
弗牽退者時引進者時抑抑引取中廻動還
靜反者道動入靜根守此能䔍利物濟身明
之者鮮用户牖之无也心靜者道德内充行
方布術履世歷山神仙遊集救度衆生託形
凡庻出入市朝薄官易黜潛化有心觸之則
色斯舉矣㑹之則應感来儀宻受竒方功成身
退或出或䖏測之者希用埏埴之无也真靜者
愛身保神不滯不洿秉法執中不屈不折匡
世救時唯嚴唯功可濟則濟不可則捨適彼
樂土毗輔諸方計日剋時无𧇊无替周歷四
逺帝君以下至于兆庻教之喻之不憇不休
運昇乃巳人莫之知用三十輻之无也弘此
三无成一妙有上學之師於兹乎在也








洞眞太上太霄琅書卷之四
洞真太上太霄琅書卷之五左四
　　師資行事
　　書經訣第十一
凡得經有巳皆應更書先者爲鎮供養而巳
今所寫治精加校定豐財足力各立三通一
爲長鎮一爲供齋一爲研習研習者嘗自隨所
住室中别置格上躬自出入不得使他若家人
弟子同炁至心可得使之亦勿全委非其故
爲怠慢學淺識解未精或致忤禁彼此受殃
明詳謹慎納吉防㐫寫經之時皆修清齋法
當手書與師易本或在門伏膺雜役不睱自
書或未閑筆墨或遲拙不精富者可以金帛
顧人貧者聽得傭夫聚直必借妙迹不可苟
營文字訛謬圖象失形並有考罰福豈爰臻
經中有圖圖或别卷各有侍官典圖眞吏玉
童玉女與經略同不可逐易避難起經棄圖
象誤許洗治一𥿄不過三䖏簡素一𥿄亦不
過三過三皆易火淨所誤連染剪齊首軸帶
祑囊藴巾帊厨箱令堅完淨而巳不得過華
世間教化化世捨華華未能捨權制用華使
世間人損俗華麗華麗供法漸識素方得素
後華自然不壞不求自得不爲自成自然而
然莫能使之不然縁素果此勿滯俗華臺堂
行装各有豐儉冨貧相稱不得强爲冨者强
陋貧者彊華華奢陋儉皆乖道制道制貴中
内外相應非意去失首謝愆尤清齋懴悔各
依太眞之科乆壞攺易具如太眞之法香燈
禮拜尊修唯精精必成聖與道合眞也
　　啓告訣第十二
弟子因縁憑師請法宜傳付者先使寫經圖
録巳竟擇日結齋齊時啓告大略如左
齋法雖多皆准三元三元齋科包羅諸法授
受上經同用上元其間所啓事源隨時消息
攺易簡要勿繁也
凡齋啓告先治辭牒不可闇漫率略千眞爲
牒之宜先稱某國號某年太𡻕某某月朔某
日某時某州郡縣郷里某位男女官祭酒道
士先生眞人元君夫人姓名今於某州郡縣
郷里山舎治館宫府第宅就某州郡縣郷里
男女道士法師姓名受大洞眞經目録如左
洞眞部卷第如干以次書之縁都得者謹依
第至後縁偏得者未宜并授隨宜出之不須
卷第直舉篇名多少依實一二條之右如干
卷今對齋啓告傳度謹牒
某州郡縣郷里某位姓名辭幸籍善縁𡻕奉
玄極叅受寳文誠懽誠慰妄以短命志願長
生貪進忘退遭逢嘉辰乞請受前件如干卷
依科交賫某等如干種法信奉辭以聞伏願
師君賜垂許誓心修行不負師道有違之日
自分風刀不敢有怨一依明科謹辭
　　太𡻕某某月日時於某山舎奉
　　傳諱訣第十三
凡傳經寳要在存師師之所師所師之師三
人郷居男女位號姓名字年傳經䖏所付授
弟子黄素書之佩帶自隨不可去失去失謫
罰皆如太眞之科不常帶者附著經中别以
巾藴裏結令竪師所師玄師師青童大君又
有小君存此二君禮願如法
　　法信訣第十四
法信出科科與經異師師口訣各有因縁時
科事革所以不同愼疑或從師施行若无師
者啓玄有儀依格出信不得有違卷卷别受
科科稍傳經科相叅師資量准雖以輕易重
以易除難要當思想物儀不乖其方因縁能
得頓受者所用如左
一上金九雨
二紫錦百二十尺
三五色紋繒各四十尺
四白素一千二百尺
五紫紋二十四丈
六命綵支干相入紋繒隨年疋丈尺
七五色絲各三斤
八五種香各九斤
九玉龍玉魚各三軀
十金龍金魚各五軀
十一玉鴈玉羊各一軀
十二金鴈金羊各一軀
十三玉札三枚
十四金環銀鐶各九𩀱
十五眞珠如梧子大三百六十枚
十六五色綿各依方斤數
十七大度𥿄三百六十幅
十八筆五𩀱
十九龍頭書刀五枚
二十紫盖紅裏一張(三副朱染頭/子金銀交具)
二十一青盖碧裏五張(三副烏染頭/子牙銅交具)
二十二明鏡一面(徑尺者不/得或九寸)
二十三法服冠履手板一具(精麄取中/新淨香潔)
二十四淨罌與盤各一枚金銀銅瓦夾紵隨時
右二十四種某受經法信此二十四物各有
所應積聚營之不可闕一窮地之郷許用他
物准𩔖充𥙷擬議勿乖又无即充可注今闕
某物須受法之後營覔𥙷備
結齋之始投辤之𥘉便應備辦諮啓師尊有
无注奠都定書之續置經目之後連在辤文
之前啓告之初并讀至後臨度經時出官奏
表又具言之愼勿忽略也
師受此信依按明科施用必得其所彼此共
保成眞若應玄盟亦按此法准採金書之後
散施之儀經書不具勿用此訣大人上志精
詳遵承也
　　太眞九科第十五
太上太眞王制科成諸法布在衆經或前或
後覽者不别宜尋本文本文三卷師之所祕
得之宻習爲天人師今此大要摽略有九九
天真人共所遵用教化无之動靜䧟咎若有
賢明智慧之士求受寳經當示以要律授受
之宜依用九條觸類求之无所不具自非体
眞勿妄増損三洞衆經共准依按太極真人
西城王君仙公卿士髙才大人皆寳祕之慎
無泄矣
第一科曰齋竟授戒授戒之後按儀傳經傳
經之年即爲期限限以制心期以見道道爲
衆妙之主觀妙必覩其宗除欲爲上少欲次
之深淺隨才優劣依德德量无崖大分有六
第一四萬劫第二四萬年第三四千𡻕第四
四百齡第五四十載第六正四周周劫限竟
得傳一人至乎九人明道之尊德之貴也運
促時急大慈廣救遇賢便傳不拘定數但𥘉
受須微限中求驗若朞内逢險爲㐫所逼智
力不能化遜須以避災所得之㫖在乎心中
无滯卷軸致傷玄眞若威勢所制使迫脅本
自度後能治彼以全𥘉志者乃可請師蹔順
彼意不能如此以死絶之慎勿殺辱本師毀
棄正道若智力不能辦勿強云欲治之不度
德不量力滅身命无成功徒増罪耳善宜三
思若意外去失不自覺知或劫賊所掠弗測
存亡皆長齋懴悔捨身命財憑師積年竭盡
單欵无生怨怠乃更受之受之三失勿復苟
受宜加懴悔至到感靈然後更受必登道眞
无感徒受受終无所成爲後作因受勝不受
受之不巳心神轉易𥘉雖无成終亦得道
第二科曰受經之後諦尋師訓含光内皎不
得炫燿年限旣竟乃得傳賢賢不易有不可
妄傳非其人彼此風刀上延先祖下䢖子孫
惡深絶種長充鬼徒若限内有災或家門喪
死公私闘諍血傷牢獄水火盗賊重病轗軻
年限雖過不得傳人正當謝罪懃立善功告
樂如期乃可有授若三尊壽考運數昇度或
非罪无辜横羅縲紲此皆无妨依期得傳
第三科曰信素證心炳發妙義必令精好以
理得之正分所辨撰蓄宻營不可誇談勿生
恡惜慎莫邪求換乞強索竊略所得自以爲
功更増咎謫无福可期師受善用三分之一
分爲弟子營齋助贍香油經籍一分救諸山
栖幽苦一分供師法服精麄奉給三尊不得
𥝠散散之依法无起慳心不可貪聚招禍累
身損道辱法取誚人神權急偏濟時宜并用
先啓三寳後計𥙷充有違招考竊盗律論靈
皇同壇者依十二科法
第四科曰受經之後仕禮无𧇊若遭病急非
意公𥝠事礙致闕迴後即謝啓悔慙悚竭洗
丹𠂻若浮游滛泆逐樂驕慢違替之舋長䧟
酆都
第五科曰法應是齋未能者擇其𠮷㑹申其
誠心年有六月月有十直又不能全者朔半
及晦四時八節本命生日隨所堪修不可都
廢廢則无功忘道棄法招延㐫災非意破齋
即應懴謝重犯不悔後墮魔群興之无懈不
破不退存道揚法物我兼通成聖有期受號
玄德長齋月正月三月五月七月九月十一
月一年六月月皆用竒因陽之盛䢖隂之功
功屬各有日一月直十辰一八十四十五十
八二十三二十四二十八二十九三十日
第六科曰齋讀經戒諳練誦習講說宣明日
求妙解解必行之勿犯所解犯即懴謝不可
重爲行坐存文不得怠忘若隱閉自知欺罔
人物不戒成敗嬾荅諮疑厭問嫉勝漫瀾詭
辤或虚解詐知嗊嗃誤衆破壞文句増减篇
章妄造邪議苟生異端違眞越正皆致深殃
第七科曰宣揚經戒䢖德立功濟人成巳勸
化爲上執正開通无生矯假方便利益須智
慧才才未深逹不可輕行乖方便体便入妄
言但依實㫖引𨗳同心俱歸師門看經讀戒
證明妙理起發善心使預齋觀化令聞見福
縁歡喜相順和而成功不得呵責忿激増愆
譬喻誘進弗可强牽將護節量剛柔取𠂻一
與奪種種潤之確迷不轉哀矜勿恡慈悲无
巳不生棄心得善知識誓俱登玄貴師愛資
克果上眞
第八科曰師愍弟子平等一心无所偏頗賞
罰必明罰以止惡賞以勸善纎毫无遺㳙芥
勿謬謬偏被災幽顯重考
第九科曰弟子恭愼事師无二寡動少言沉
懿静篤伺候師顔諮禀妙訣思樹効績輔讃
三寳專心竭力奉命便行水火不避逺近弗
辤疑即啓審許革則悛不許仍從有殞无避
師試弟子令其心堅登道入眞階級優劣使
其識悟日分所之督勵彌精克弘至道凡師
威神薄不可妄試人聖明之師試无損敗𠮷
㐫逆順一隨明師若遭惡師法无惡惡由巳
招死不得怨正應自責改徃修來若猶豫疑
師不宜奉事事則順從不得違逆逆則失道
永嬰塗炭明各愼始勉朂令終
右九科九宫真人申明此要十方巳得道无
量大聖衆咸共遵行拯度一切



洞眞太上太霄琅書卷之五
洞真太上太霄琅書卷之六左五
　齋戒要訣
　爲同義救厄疾謝罪請福齋出官訣第十六
師徒長齋无事不解有人告急皆啓解齋人
來及往皆依科制三元出官常所施用貴賤
疾厄公𥝠非常悉備壇堂及得宻室或在閑
庭或就山水白日夜半隨時量宜唯貴清淨
不雨不風不寒不熱不喧不驚或積風雨時
應熱寒不得避之要存隠寂壇庭立幕門門
周席經座香桉然燭連燈三十二人出嗽呪
一如常法出官異於三元今書立成爲主如
左出官儀
謹出臣某妾等身中无爲直齋左右功曹各
百二十人出
无爲輝神太𥘉直齋功曹百二十人出
无爲太極直齋功曹百二十人出
无爲太素直齋功曹百二十人出
髙上玉清元皇直齋功曹百二十人出
无極玉清玄上直齋功曹百二十人出
无極太清三十六直齋功曹百二十人出
髙上玉清洞虚直齋功曹百二十人出
玉清紫虚南上直齋功曹百二十人出
玉清虚明直齋功曹百二十人出
无上太眞直齋功曹百二十人出
玄虚洞寳君直齋功曹百二十人出
无上正平君直齋功曹百二十人出
无上太平君直齋功曹百二十人出
无上正眞君直齋功曹百二十人出
无上明威君直齋功曹百二十人出
紫清北玄君直齋功曹百二十人出
无爲揮神執整直齋功曹百二十人出
紫清南朱直齋功曹百二十人出
无爲度世直齋功曹百二十人出
紫清西華直齋功曹百二十人出
无極太虚直齋功曹百二十人出
紫清東明髙上直齋功曹百二十人出
无爲安國直齋功曹百二十人出
紫清中元皇道直齋功曹百二十人出
无爲安民直齋功曹百二十人出
紫清五靈直齋功曹百二十人出
紫清三元直齋功曹百二十人出
玉清大洞直齋功曹百二十人出
髙清四極直齋功曹百二十人出
玉清玄洞直齋功曹百二十人出
玉清洞真直齋功曹百二十人出
玉清太帝直齋功曹百二十人出
髙清上中黄直齋功曹百二十人出
上清玉晨大道直齋功曹百二十人出
髙上紫映直齋功曹百二十人出
上清洞玄靈寳直齋功曹百二十人出
上清洞真天寳直齋功曹百二十人出
上清洞神神寳直齋功曹百二十人出
上清髙虚君直齋功曹百二十人出
上清太㣲天帝君直齋功曹百二十人出
无上黄老直齋功曹百二十人出
太上太一北君直齋功曹百二十人出
太一北君洞玄監齋功曹百二十人出
洞天三皇上帝直齋功曹百二十人出
上清九道髙元直齋功曹百二十人出
上清八素直齋功曹百二十人出
上清龜臺九靈三母直齋功曹百二十人出
无上五老直齋功曹百二十人出
上清飛神中央黄老直齋功曹百二十人出
无上九老仙都直齋功曹百二十人出
上清東霞扶桑直齋功曹百二十人出
无上依公直齋功曹百二十人出
上清金闕後聖直齋功曹百二十人出
无上黄元直齋功曹百二十人出
上清東海青華小童直齋功曹百二十人出
髙上直齋功曹百二十人出
上清二十四帝統仙直齋功曹百二十人出
髙上直齋玉童百二十人出
无上直齋百僚功曹百二十人出
髙上直齋玉女百二十人出
无上丙節直齋功曹百二十人出
无上直齋僕射百二十人出
无上直齋都官僕射百二十人出
无上直齋三官僕射各百二十人出
无上直齋剌姦僕射百二十人出
髙上直齋都候僕財百二十人出
髙上直齋糺察僕射百二十人出
无爲直齋都統僕射百二十人出
无爲直齋元靈僕射百二十人出
上清直齋僕射百二十人出
无上直齋僕射百二十人出
太帝直齋僕射百二十人出
太一直齋僕射百二十人出
靈寳直齋僕射百二十人出
天寳直齋僕射百二十人出
神寳直齋僕射百二十人出
太一直齋洞章僕射百二十人出
元父直齋僕射百二十人出
玄母直齋僕射百二十人出
黄元直齋僕射百二十人出
太平直齋僕射百二十人出
五老直齋僕射百二十人出
无爲直齋領天百二十曹僕射百二十人出
无上直齋无先僕射百二十人出
玉清無上王直齋僕射百二十人出
元始王直齋僕射百二十人出
无上九天王直齋僕射各百二十人出
无爲記仙直齋僕射百二十人出
无上倒地直齋僕射百二十人出
髙上更生直齋僕射百二十人出
无上大劫直齋僕射百二十人出
无上黄樂直齋僕射百二十人出
无上太玄直齋僕射百二十人出
无上小劫直齋僕射百二十人出
无上總統謁者直齋僕射百二十人出
髙上破敵直齋僕射百二十人出
无爲太和直齋僕射百二十人出
无上六合直齋功曹僕射百二十人出
无爲勇平直齋功曹僕射百二十人出
无上承上天直齋功曹僕射百二十人出
无上伐逆直齋功曹僕射百二十人出
无爲直齋黄鉞功曹僕射百二十人出
无上統羽林直齋功曹僕射百二十人出
欝單无量天王直齋功曹僕射百二十人出
上上襌善无量夀天王直齋功曹僕射百二
十人出
上監天王直齋功曹僕射百二十人出
寂然兠術天王直齋功曹僕射百二十人出
不驕樂天王直齋功曹僕射百二十人出
應化聲天王直齋功曹僕射百二十人出
梵寳天王直齋功曹僕射百二十人出
梵摩夷天王直齋功曹僕射百二十人出
波梨答惒天王直齋功曹僕射使者百二十
人出
玉清上真王功曹僕射百二十人出
玉清上真王功曹僕射使者百二十人出
玉清威上王功曹僕射使者百二十人出
玉清平天王功曹僕射使者百二十人出
紫清虚无王功曹僕射使者百二十人出
紫清虚无王功曹僕射百二十人出
玉清領仙王功曹僕射使者百二十人出
玉清寳靈王功曹僕射使者百二十人出
玉清九幽王功曹僕射使者百二十人出
皇虚八正王功曹僕射使者百二十人出
玉清九天王功曹僕射使者百二十人出
玉清洞變王功曹僕射使者百二十人出
玉虚謄觀王功曹僕射使者百二十人出
紫清上歸王功曹僕射使者百二十人出
髙清條上王功曹僕射使者百二十人出
髙清慧上王功曹僕射使者百二十人出
髙清超上王功曹僕射使者百二十人出
髙清領訣王功曹僕射使者百二十人出
上清虚上王功曹僕射使者百二十人出
上清察上王功曹僕射使者百二十人出
髙穹上皇王功曹僕射使者百二十人出
髙皇太上王功曹僕射使者百二十人出
髙清糺事王功曹僕射使者百二十人出
上皇髙皆王功曹僕射使者百二十人出
上皇攝正王功曹僕射使者百二十人出
上髙九夷臨察王功曹僕射使者各百二十
人出
皇虚均上王功曹僕射使者百二十人出
髙上西司功曹僕射使者百二十人出
髙玄德王功曹僕射使者百二十人出
紫清北上王功曹僕射使者百二十人出
紫清中元王功曹僕射使者百二十人出
玄虚安國王功曹僕射使者百二十人出
玉清依上王功曹僕射使者百二十人出
玉清素上王功曹僕射使者百二十人出
玉清懐上王功曹僕射使者百二十人出
玉清念國王功曹僕射使者百二十人出
玉清逥上王功曹僕射使者百二十人出
玉清丙上王功曹僕射使者百二十人出
无爲直齋使者百二十人出
玉清樂觀王功曹僕射使者百二十人出
无上太玄直齋使者各百二十人出
无上直齋使者百二十人出
无爲直齋監齋使百二十人出
无爲直齋監章使者百二十人出
无爲黄元直齋使者百二十人出
太一直齋使者百二十人出
髙上直齋使者百二十人出
太一直齋奏章使者百二十人出
太一直齋奏章謁者百二十人出
太一直齋御章使者百二十人出
太一直齋奉章使者百二十人出
玉清直齋使者百二十人出
靈寳直齋使者百二十人出
无上直齋直事使者百二十人出
无上直齋監齋使者百二十人出
无上直齋糺事使者百二十人出
无上直齋羽衣直事使者百二十人出
无上直齋奏章從事百二十人出
无上直齋御章從事百二十人出
依公直齋使者百二十人出
三五赤天直齋伐逆使者百二十人出
无上直齋監齋使者百二十人出
无上直齋都官使者百二十人出
无上直齋奏章謁者百二十人出
玉清二十四帝總攝直齋使者各百二十人出
无爲揮神都督天百二十曹直齋使者各百
二十人出
玉清无上天王直齋使者百二十人出
太眞王直齋使者百二十人出
太帝直齋使者百二十人出
无上都督百二十曹使者各百二十人督諸
官各佩羽衣朱陽之幘九徳之冠出
无爲揮神兵馬九億萬騎出
无爲太始兵馬九億萬騎出
无爲太𥘉兵馬九億萬騎出
无爲太極兵馬九億萬騎出
无爲太素兵馬九億萬騎出
玉清兵馬九億萬騎出
太帝兵馬九億萬騎出
髙上兵馬九億萬騎出
紫虚兵馬九億萬騎出
玉晨兵馬九億萬騎出
紫清兵馬九億萬騎出
紫陽兵馬九億萬騎出
三皇兵馬九億萬騎出
五老兵馬九億萬騎出
九老兵馬九億萬騎出
太上兵馬九億萬騎出
无上羅網兵馬九億萬騎出
无極都官僕射兵馬九億萬騎出
无爲羽林兵馬九億萬騎出
无上熊羆督賊兵馬九億萬騎出
无上三官僕射兵馬九億萬騎出
无上刺姦僕射兵馬九億萬騎出
无上勇平兵馬九億萬騎出
无爲交戰兵馬九億萬騎出
无爲王方兵馬九億萬騎出
元靈兵馬九億萬騎出
无爲正平兵馬九億萬騎出
无上至平兵馬九億萬騎出
无上順平兵馬九億萬騎出
无上都平兵馬九億萬騎出
无上金剛騎九億萬騎出
清微天兵馬九億萬騎出
太赤天兵馬九億萬騎出
禹餘天兵馬九億萬騎出
梵寳天兵馬九億萬騎出
欝單无量天兵馬九億萬騎出
化應聲天兵馬九億萬騎出
上監天兵馬九億萬騎出
禪善无量壽天兵馬九億萬騎出
梵摩迦夷天兵馬九億萬騎出
波梨答惒天兵馬九億萬騎出
兠率天兵馬九億萬騎出
不驕樂天兵馬九億萬騎出
无上九天兵馬九億萬騎出
无上破敵兵馬九億萬騎出
无上伐逆兵馬九億萬騎出
无上刑神兵馬九億萬騎出
无上收神兵馬九億萬騎出
无上八威兵馬九億萬騎出
无上三五交戰收神兵馬九億萬騎出
无上天丁力士九億萬騎出
无上天部甲卒九億萬騎出
无上雷公霹靂九億萬騎出
无上風伯雨師九億萬騎出
无上前部驅除大將九億萬騎出
无上後部大將兵馬九億萬騎出
无上虎賁中郎將九億萬騎出
无上黄鉞將九億萬騎出
无上平天將九億萬騎出
无上刑神將九億萬騎出
无上輝神將九億萬騎出
无上攝糺將九億萬騎出
无上依公將九億萬騎出
无上九天將九億萬騎出
无上帶甲將兵馬九億萬騎出
无上破狄將九億萬騎出
玉清都暦將九億萬騎出
无上三天將九億萬騎出
无上八威將九億萬騎出
无上羽林將九億萬騎出
无上羅網將九億萬騎出
无上都官將九億萬騎出
无上憣天將九億萬騎出
无上直齋三十六部都尉九億萬騎出
太清三十六部真君兵馬九億萬騎
无上三十六部司殺大將九億萬騎出
无上三十六部直齋校尉九億萬騎出
无上東九夷君大將兵馬九億萬騎出
无上南八蠻君大將九億萬騎出
无上西六戎君大將九億萬騎出
无上北五狄君大將九億萬騎出
无上中央三秦君大將九億萬騎出
无上遼髙大將九億萬騎出
无上四十九天王大將九億萬騎出
无上玉清大將九億萬騎出
无上大帝直齋大將九億萬騎出
无上玉晨大將九億萬騎出
无上三皇大將九億萬騎出
无上天帝大將九億萬騎出
无上臨察大將九億萬騎出
无上玉清二十四太上帝大將九億萬騎出
无上混沌根源本始天上地下三十六千萬
方位諸官郷亭里域真官出
无上直齋百僚官屬揮神洞玉羽章三皇五
嶽太一千乘萬騎羅列鹵薄屯軍住臣妾等
前後直齋功曹住立四方直齋使者住立中
央直齋羽衣使者仙童玉女幹佐小吏黄裳
羽服冠帶垂纓擎持玉按住立臣前衘受口
中辤語此間某州郡郷亭里域四面真官注
炁監察使者召直齋監功大將軍前部効功
後部効殺直齋使者无上三十六部都尉太
清三十六部真君䢖節三十六部大將軍建
節三十六部使者三十六部虎賁中郎將三
十六部前後僕射三十六部伐逆大將三十
六部伐姦逆剌三十六部收神大將三十六
部斬鬼大將周天八極周天君天上地下億
千萬重諸官君天皇執法吏執法天皇吏十
方安國君十方安樂君十方勸善君十方化
惡君十方伐逆君吏兵士東九夷君南八蠻
君西六戎君北五狄君中央三秦君天上地
下三百六十契令諸官君臣等所佩揮神洞
玉羽章百僚謁者使者諸官君仙童玉女擎
持玉按謄臣等啓事㣲君所訴啓白丹誠之
意上詣
无極太上至尊玉陛下玉几前
泰玄都正一平炁係天師太一无極金剛畢
卷三洞法師某嶽執明眞人夫人某官道士
佩揮神洞玉羽章某治炁祭酒臣妾某等頓
首死罪死罪稽首再拜上啓
无極太上无爲大道无上玄天皇太上帝玄
妙父母玉晨大道太上玉皇至尊玉几前臣
妾等以小醜賤生虫芥之餘謬生天地得見
光明爲天所覆爲地所載四時所養五行所
長星辰所衛日月所照至於今日千椿一㑹
得禀无炁叅預仙流銜眞握契覩見上玄神
仙妙術不以穢質少好生道棲跡山林斷榖
服餌經諸峰岳吐納雲霞玄思未降不得其
益三尸不滅赤子散亂神枯形悴八逹不開
未得聦明智慧才无分表可以酬時宣教无
方愆多功少上負玄都承驕恃慢實有萬𣳚
但太陽多恩育仁无惡天老好生蕩蕩泗汰
思前𥙷過得至今日臣妾某等頓首死罪死
罪謹以謝聞臣妾某等謬享大法乘涉无爲
仰瞻上聖无極天尊仰願百國安樂萬姓齊
生受道之日三官有約助時理炁都督人鬼
攝彈萬靈誅邪伐逆建立福田非道不行非
道不眞非道不清非道不濟非道不生救活
百姓子安國以樂民但臣妾某等謹按文書
同義某州郡縣郷里民男女生祭酒某甲等
奉法多違未貫大化收愆被考疾厄云今日
抱病困篤或經年著牀或官繫事云大小王
甲深慮一旦不免長夜迎臣妾等到家所求
請仰謝七玄之根生死罪責亡九世祖某至
亡父某等如干人賫信叅辤如别請省伏讀
如按王甲家先亡後死平素之時仕宦爲業
籍得傳基或爲帝王公侯州牧刺史二千石
郡守令長丞尉或爲漢魏臣吏用法失忠或
承矯凌弱枉剋无辜或上不敬天地下不畏
鬼神自作一法不順道教爲上不恭或爲下
不敬爲父不慈或爲子不孝爲夫不和爲婦
不遜或内外媱亂捨正逐邪廢嫡立庶破國
危邦或辛婢愛妾室家義絶刑危教言更相
呪咀兄弟不和骨肉相害或爭錢財奴婢田
宅更相捰打披頭散髮觸悮北君被刑收考
殃逮後生亡者䰟神考責在天牢地獄太山
二十四獄不堪苦愴還引生人求以𥙷代致
後世嬰災臣妾等今爲王甲清齋仰謝某亡
九祖父下及某亡父甲如干某人生時有如
此衆過无狀之罪下流及生者身懸文在二
十八宿三十六天府九宫玄曹事結積年未
蒙散釋願今直齋百僚千乘萬騎攝太山府
君二十四丞獄吏檢問王甲亡父如干某人
事由何曹何事死亡問連逮何府問爲犯何
神問爲以九世問爲以八世問爲以七世問
爲以六世問爲以五世問爲以四世問爲以
祖父母問爲以某父母問爲是兄弟問爲是
中外姑姨伯叔問以甲今身愆過問爲觸何
神問爲犯何鬼一切辟考此間里域真官注
炁木下房廟壇社山川五嶽八神獨桉都侯
鈴下功曹主簿河侯橋梁水陸之神河伯
水帝水丞水府恐甲等肉人不悟所犯或比
已歸首未蒙恩福恐或是血食之鬼其不放
遣閉繫甲家大小三䰟七魄女子十四䰟致
嬰疾者著牀或經涉年嵗或遭羅幽厄性命
莫測若以无辜故炁貪食之神横相賊害不
畏玄都明威之制者臣妾等齋官百僚太一
三皇揮神洞章无上三十六部都尉无上三
十六部威天大將軍羽林虎賁三十六部中
郎大將金剛三十六部力士九億萬騎九億
萬兵各佩鎧甲以次收治大鬼送付天一北
獄小鬼即斬若是甲家先亡後死考責不解
者願以眞正之炁随願解脫械節放赦䰟神
若以甲身愆過所收於今釋散直齋百僚爲
甲家明燈火於九天之上九地之下二十八
宿隨事考正毀天曹簡書絶地官文墨齋竟
之後霍然請除則荷大道白骨更生之恩仰
願威靈使百國從容朝夷鮮卑各保境域時
節苖稼年年豐熟天下太平人民安樂臣家
國君陛下上宰公王下及兆庶一切衆生四
海五嶽學仙道士咸蒙昇度天下男女生官
祭酒過度厄世陽九百六眞得侍聖君臣等
今執法大化涉山跨壠岩宂爲居或蹔出民
間宣教醫治建功上府或遭㐫惡毀慢三寳
或有害心或違天負義願爲改更開悟得見
上眞惡心自更建立福田聦明智慧臣妾等
三曾五祖七世父母咸蒙昇度萬姓翹首得
如所願上請監齋百僚一時來下監齋直事
典香玉童典香玉女小吏使者百僚官屬悉
賫臣妾等所訴乞垂原赦王甲家千罪萬過
千欺萬責從今以去福生十方禍沒九隂謹
以啓聞旋行禮拜仰謝
天尊臣妾某等誠惶誠恐稽首再拜以聞
　臣妾某姓某屬州郡縣
无極太上无爲大道玉陛至尊玉几前
　太𡻕某年某郡縣郷里中啓
右出官啓事似章表之体眞人所傳慎勿改
易至於其中疾厄緩急隨源陳諮簡要去繁也
出官竟仍行香禮懴一依中下元
行道畢復如常然後復爐出
主人辤貴賤不同道士之身民生又異隨宜
制之大體如左
辤前條九世祖以下至今近亡者疾夭傷死
年月日時葬送處所知與不知一二狀言連
辤於後某唐虞夏殷隨代言之皇帝王皇太
子某晉楚齊秦隨封言之公侯伯子男某家
宰司徒隨位言之某州郡縣牧伯刺史太守
内史今長相尉細位亦隨時言三洞法師某
嶽先生某治祭酒某道士如干録某州郡郷
里奉道男女民非天子皇后直云男女民不
須奉道守生弟子三景三洞之神洞玄洞眞
清信三寳十轉隨所受言之臣妾某男受治
若不受治而受經或不受經而奉郊祀皆稱
臣女位等男皆稱妾妾妻差降姓氏不同科
在傳授儀中年如干𡻕今治自官長以下云
位亦居君某州郡縣郷里某宫第府廨館舎
稽首乞恩辤𥘉有天下者云某樹因曠劫荷
慶今辰古世以來崇奉大道事俗云先縁罪
障承事俗神事佛云籍以宿因世奉佛法无
所事云結業昬蔽不識神明累世一身未有
崇奉事周孔云世襲仁義仰慕先王師宗周
孔祭禮歸誠謬荷玄祐榮顯超昇憑心妙化
庇命法門已傳世帝者云仰荷玄恩享福隆
㤗亡祖某皇帝某亡父某皇帝某本官學代
耕出處隨運爵禄相係天祚奄鍾稍革純冠
遂流玉𤩨榮慶超極感佩唯深但供業始興
奄捐萬國太平未遂嗣徳在今而某思不恊
幾鑒非玄燭億宇難綏百靈易黷直言寂抗
𥙷衮闕聞夏姦屢萌夷㐫每蠢二儀違和七
曜乖度水旱不適疾疫荐臻家國多妖喪𤵜
相仍亡祖某皇帝元功自援寡徳期全念此
憂遑甚履陽火過蒙景福榮爵相仍值某唐
火虞土夏金啇水周木隨代言之精數極某
依五次言之德運興者鴻輝猥集大福所鍾
揖讓者云某皇帝某審歴爰歸推祚禪位髙
讓天下允執委臣臣徳輶驚愓屏營頻煩辤
避遂不見從干戈者云某皇帝某幸籍先慶
叨居宸極倒亂五常毒流四海某酷某暴事
云云㐫㩀犲虎罪甚匹夫某恭行天罰醜類
即夷獄訟者云某謳歌歸某神噐彼寄不可
乆違以某年月日時應天順民告郊登受躬
臨四海親率萬邦皇太子云某以輶薄忝居
儲宫生長五濁之中動静三災之世愆舋易積
功德難弘攝生寡方常多不悆抱病者云某
月日時起覺患某痛毒經旬救治祈請内外
備至未蒙痊除先身今生深罪所致乆无感
効憂慮増危年命厄會殃考所延或受法不
修違經破戒欺罔幽顯謫罰所鍾或奉神不
精事道不專雜信魔俗邪氣相纒或争事俗
神烹宰殺害皷儛妖訛罪舋重沓故氣纒滯
夣想交通或生无所信不敬神明侮弄人鬼
輕恣嬰災或先世祖考建創皇基禪受乖正
誅戮違經賞罰多濫結怨生殃及改易宫廟
造立山陵開拓城邑修繕田園起架臺榭穿
鑿山池壅遏泉源㫁絶道逕移徙古塜棄擲
尸骸犯天地大禁觸神明衆忌或棄逺聖賢
親近愚佞委任内外多非其才弄勢乘權凌
侮一切或宵逰夜飲龍魚不分所行暴虐肆
惡不悛或謬妄不覺或覺而不迴或逥而重
作反覆无常苦酷百姓侵辱萬靈破壞宫觀
毀廢精廬盗三寳財假十方號換易隂陽混
亂男女滛通烝蟲凌略清貞日月稍深咎禍
積結難可解釋命在漏間兼比夣𥧌紛醜先
亡相叅妖災恠異不可具陳或某月日時聞
見某事或某月日夜夣見某物准之前後唯
㐫无吉自非大道期濟莫因謹至心投命憑
仰玄眞緝熈百靈矜恤億兆若皇后妃嬪夫
人公主諸王皇子帝族侯伯云伉儷宸極叅
侍帝宫誕生皇家宗連帝室幸藉餘慶冠冕
相承或出莅方嶽入叅機衡或文司武職厚
爵髙官或帶州郡縣尉丞郎開國剖符耀麾
仗節侍衛左右主領要辟或道法所委扶救
匡弼諌諍直言典攝顧問管記謀略廟筭帷
籌或卑劇邉逺積戍頻覊水徭陸役使命殊
方徃反艱辛偵候危險或禄重榮深才不周
務或出自卑㣲叨居寵任内外䜛嫉呪咀妄
生或智不効官行不毗國撫接哀怨誹謗横
興朝野无援孤介憂危夙夜自彊思弘不息
而百王餘弊萬品難齊新故多怨逺近吁嗟
或隂有仇恨忿恚肆㐫邪情俗意要結鬼神
彊𦍙魔醜黨扇爲災伺候間隙禍在不測或
存亡罪舋日月漸深或傍人所誤或自作尅
身或尊上逼迫造諸惡根或苦使他人生衆
㓙毒君親知識不相匡諌師徒朋友不戒視
成更相連染災害方臻或頻營首謝齋章相
仍未蒙感効良由罪深未閑妙術期濟莫因
寳位既重懼不克堪俯仰兢戰若履氷谷若
尊卑有患各隨源詺之日月迅流便積旬朔
或即位以來巳經某年某月治化多蹇世道
未康或无命之帝稱兵某州自號之王搔擾
某郡或犬盗䑕竊逰䰟山川討捕未擒累月
淹時某將征伐𣳚陣敗績土地侵削家國日
蹙或所使某人委道反逆權彊輔弼稍生異
心斷截逼迫勑詔不行帝族皇宗漸見黜罷
中表近親枉法被刑左右侍衛皆致誅戮酷
虐將兆大亂方成无愆嬰廢因弱淪傾良由
宿罪值此㐫辰將絶之祚特乞申延已盡之
筭重加增益或自某年月日不雨至今百川
乾竭萬物燋枯或某時雨起霖澍未晴積旬
累月逾稔經年日月相犯星宿相侵山崩地
䧟霧炁連綿雨血霣星前後非一或積雪凝
氷大風折木邪人鬼語童謡炫時奇服異裝
表現災禍橫尸盈路水火屢延朝野饜瀆逺
近憂昬飢饉流移盗竊充斥或公卿失禮蒸
庶无法欺罔人神闘亂内外或學侣妖訛妄
生詭異荒險日劇訓導无方雅頌乆寂獄訴
繁興叛道入邪攻伐三尊或竊取經書貪爲師
主或假道作妖謀圖不軌幻術惑衆雜糅眞
經改易前後空中妄造乖理失宗苟以爲是
託眞傳行多取信𧵥或修而不受授而不精
或抑絶賢明附從愚𥌒或靳固有志彊昵无懷
爲邪所惱不知自訟縁途吐怨詰責神明所
學无驗所作不成嗊嗃自用非貶仙真或所
受符籙三洞寳經神仙祕文玉字龍文某篇
某部䇿傳眞圖經荒履亂遭值劫賊㓂盗水
火行來遺亡去失蕩盡或失某等幽司刻謫
流遷逮今巳得受某某等未受雖懷憂懼善
事難諧頻被考罰轗軻備嬰今某甲子乙丑
隨值言之年肇建四宇悠長或隂陽代序新
故交謝或吉節兼并又是本命生日不勝感
慶之情炁候未適疫毒方行疾患者云風勞
虚熱或素苦冷癃或某年月日散動發癰差
劇進退依源言或夣見前代諸帝傷亡君臣
訟訴稱怨攻擊不已或邪精群魅假託他名
妄作怨家願爲讎敵或髣髴現形生諸驚恠
當云開闢以來五德更生徃御今天終始无
極明主代興不惟揆此自然之大度是神聖
之常宜但行化合道則卜世克長布政乖理
則鼎遷期促兩善共時運充揖讓一惡徧肆數
動干戈某帝殘忍酷毒簡在帝心内外離絶
自致滅亡某或亡祖某亡父某歴官盡忠䖏
所立績靈祇賞義人物感恩某等戮彼无道
逼見歸崇或與某等共行明罰克定禍亂命之
所臻諸所廢除出不獲已既傾天還樞阤地
更軸幽顯方恊禎祥宜隆而夣想妖異邪魅
形聲當由嫉鬼妬神妄懷干試自非大道消
之莫因若是魔怨急速降伏若是真爽亦宜
即廻以怨報怨怨惡彌甚以德報怨萬福乃
興且古之至人不念舊惡今之神鬼寧懷昔
怨願天誘報惡仇恨僉祛紛訟解𥼶存亡同
懽或年命厄會應見㓙災神威接救臨危必
濟冥福自授懼不保全若有公私憂危恠夣
驚奔移動去失結願𧵥齋隨人多少或某年
月日某事因某道士䖏於某䖏啓願蒙恩果
遂解了先言或所願雖爲不諧蒙至今辰思
愆敢怨昔已發心不敢逋負今設齋供乞丐
後恩若有喪云亡祖某皇帝某亡父某皇帝
某亡伯叔兄弟子姪某王某亡姑姊妹某公
主某大臣某位某年月日時崩薨喪逝御哀
悔咎无所逮及神輝无反劒舄有歸世多憂
虞俛從權制某年月日時開建山陵某月日
時卜定永畢追號永慕日深日酷未知亡某
䰟神之適何道今三七虞祥周忌之日不勝
增感之至憑道乞恩伏聞大道妙法自然清
齋功重福深濟度旡量謹伏齋值奉辤以聞
伏願法師道士行道請福乞恩懴悔首謝乞
原恕凡庸不及之愆蕩汰新故積殃之禍㧞
度九玄父母七廟之靈亡某等中外眷屬公
侯五廟今大夫以下无廟並得云七祖父母
一切先亡同離地獄俱登天堂受鍊更生業
昇漏盡與道齊真利祐現在使陵非天冢皆
云墳墓安穩殃注㫁絶宫第庶姓普云宅舎
請福災害不兆兵戎靜息上下和睦上願太
上皇某皇太后某御膳萬福六宫咸康大小
王公中外妃主朝野逺近皆蒙安寧二儀交
㤗七曜調明四海静波九谷豐盈夷虜弭伏
敵國歸降𡨚家債主廽相和親或某州某人
作逆速摧姦賊時滅㓂盗永除文倫軌一六合
清和兆民懽樂天下太平无極世界種種衆
生巳生未生咸得成就免度憂苦解脫逍遥
某經春渉夏履歴秋冬常保貞吉所苦速差
或願某事必蒙諧果憂患消除威風降盛智
慧洞達天祚延長十方善神保身護命三界
官屬納吉禳㓙使人神恊祐體相金剛乆壽
必驗與善有徵公王以下皆不得言天祚可
言福公侯以下悉云年壽又冝云奉上接下
内外懽心誹謗不起爵禄超昇學業成就功
行光隆行來出入四道開通規圖果願所向
從心長少進退財産滋張工術明驗子嗣繁
昌道化日新一切荷頼䝉如所請仰荷
大道罔極之恩謹辤
　太𡻕某月日
奉受經戒者辤用師資行事本自天子至于
庶人依擬消息之已身自表玄受經圖辤體
如行事法其中損益隨而言之凡爲人自爲
傳授奏聞用前大出官皆依後立成如左
向北鳴鼓三十六通
臣妾姓名身中四支五體三十九户上真靈
官左右飛仙玉虚侍郎五帝五色元皇太真
飛龍功曹神仙使者各三十六人出玉虚侍
郎執飛仙羽節九色耀天之麾五帝五色元
皇太真手執五帝命魔靈幡飛龍功曹冠帶
羽衣金真鳯章神仙使者交絡七元擎持玉
按對立臣妾等前銜受口中秘言乘金根紫
蓋丹轅瓊輿飛雲之輪從金仙玉童太華玉
女各十二人左右龍虎騰天羽騎各二十四
萬衆齊出嚴莊帝席宫鳳衣玉童玉女中元
宫玄元玉童紫衣玉女綱神宫鳳衣玉童綉
衣玉女各九人出上尊宫朱衣玉童羽衣玉
女眞元宫錦衣玉童鳳衣玉女紀明宫丹錦
衣玉童玉女各九人出太上宫羽衣玉童錦
衣玉女紐幽宫雲錦衣玉童丹錦衣玉女關
會宫飛錦衣玉童羅衣玉女各九人出无爲
左右功曹揮神太𥘉功曹太極功曹髙上玉
童玉女各十二人出无上僕射太玄使者各
十二人出揮神兵馬三十六部都尉各九億
萬騎出三界内外土地真官並顯服羅列住
左右前後停虚立空各當所職玉童玉女通
眞使者飛行紫虛上登九天崚嶒瓊房金輝
玉殿紫蘭之内上啓无極无窮至上洞眞九
玄元父太虚玄母元始天王髙上玉虚三十
九帝二十四眞高聖玉晨太上大道君四司
五帝无極天尊炁係自然玄都元皇大洞三
景弟子小兆眞人臣妾因縁有幸得生法門
或生值玄化叨質髙上九天寳經好道樂眞
願獲神仙啓玄告誓宻習修行法當開度同
志賢人今有男女道士姓名叅辭執信求受
洞真投誠慊欵久彌堅推之玄科不容抑閉
謹㝷青宫上經三百卷寳訣三千條下仙小
學非所冝叅上仙真聖録字青宫隨縁稍得
獲者希龜山鳥母西域總真代代出化或少
或多獨立偶官隱顯各異按某所受因縁未
備次第舛㸦首軸乖離文字訛謬㫖訣叅差
即年累紀修行無驗亦由宿植尚㣲今功未
重雖受名目未覩文圖或得文圖而无要訣
或諮詢无所或告玄未通既未能專又不能愽
徒捐日月期効寂端夙夜憂▲追慮増咎今
求更受治冩本文隨次遵行永爲身寳心言
旦旦理在可矜臣妾以凡下質乖髙上誤以
▲▲之識叨攬龍鳳之章忝藉餘慶之榮陶
染大乘之法録傳玄授遇師曲躬叩前後所
得内外要文真言妙旨不死之方神符寳圖
長生之術篇部筌蹄古今略備吅兼濟無窮
欣荷无量但事重身輕巳歴某紀吕年造知
命吕業行未超沉淪濁世與俗不殊空翫尊
經未能出類常恐老及悚愧屏營宣泄之禁
既嚴杜絶之罪又重俯仰驚惶甚履氷谷臣
妾與某同值季運玄化凌夷公𥝠屯窘有志
未申俱慕至眞共嬰宿障雖立誓无退而昇
進靡階睇景灼心實忘寢食過蒙玄恩得見
今辰方罄丹衷庶遂本願臣妾既縁㑹先獲
寳文乃慙精懃諒不敢懈某今厲操不怠不
休冀果靈降感通必明某繕冩洞真十有三
怢正部一百二十五卷别部三怢又二十五
卷文字粗畢叅校未周符圖名諱尚未曉究
日月易流福業難進仰希良辰啓告皇極乞
隨意奉行餘者續就伏願
玄上大慈垂哀班下所由勑勒三界四司五
帝内外真官與紫殿青宫侍經典圖直符直
事神童玉女土地𡻕月日時靈祇一切善神
同賜鑒照衛護臣妾及某爲解釋先世今世
先身今身宿新愆舋悉皆蕩除原罪降福布
正禳邪消㐫納吉却死來生生炁真神入某
身中使衆魔不敢干諸災不得犯令修習宿
驗通眞達靈洞了一切逆知是非度身濟物
功徳巍巍臣妾无妄傳之尤吅某免負違之
咎同昇帝庭吅如今所請謹共清嚴以某月
日於某䖏依上元法對齋啓聞朝禮事竟今
拜朱表一通請九天髙上領仙侍郎監靈大
夫飛龍騎吏印冩所奏狀言如素逕御无極
玉虚上帝几前臣妾謹讀表文某伏地恭對
如法表前條信次辭次經目都授者不須目
仍次表也
表用八靈本讀畢操文如左
臣重勑身中四肢五體上靈眞官飛龍功曹
神仙使者各十二人操臣謹爲男女道士姓名拜
上授度洞真經部一百二十五卷朱表一通
逕詣无極玉虚皇帝几前隨衣進對分别朱
紫若文字脫誤言辭顛倒即爲正定如炁上
昇无令上官有所譴却當使所請時諧所願
即果若有強魔妄來干御九天騎吏登收攝
治罪臣妾閉炁按下㐲須報應操竟仍北向
經按上執經弟子於左吅擎吅法信師叩齒
三十六下存太上玉皇令日月之光使照經
師徒之身呪曰太㣲何眇𨗿真人結虚生空
津自然道集爲大洞經真賢奉法信乗運歴
黄庭太山削死籍司命書仙名保祕年劫積
泄慢地獄嬰考及七世祖風刀解汝形卑弟
子三拜受經
經目在科付緫經下者齋朝醮儀趣一則足
付經竟復官如法左
臣拜表授經吅事竟向所出身臣四肢五體
上靈真官左右飛仙玉虚侍郎五帝官屬一
切神明各還臣妾身中從衆妙之門而入在
左還左在右還右飛龍功曹主相領押各復
宮府无令差㸦備衛臣妾身永无越逸須後
召奉行一如故事
復官畢復爐如常
復爐畢詠出如常
出後閉室殿壇如常
師施散信物如常
弟子三日謝恩如常
　　同學修齋法信訣第十七
凡有同學遇災被厄疾病官口飛横之害皆
同得修中元之法當賫香油爲信告齋主隨
其情事列奏髙虚也
同學者同師也師玄師者同習上法即同學也
凡此之流未成真聖皆有災否冝立齋所請
爲客自營爲主主人施散以廣功德貧冨墨
堪不可乖法法使稱心不限多少豐者不奢
儉者不陋内外形神无有悔吝如北冥㑹享
福无央也
　　應齋㫖訣第十八
凡學法亦齋合丹亦齋入山亦齋傳經亦齋
八節亦齋甲子庚申太𡻕之日本命亦齋富
貴亦齋貧窮亦齋有樂亦齋有憂亦齋疾病
亦齋官口亦齋有厄亦齋有災禍亦齋國不
寜亦齋師有憂亦齋師有厄亦齋因盟有憂
亦齋諸如此等其功至重若能常修此法三
年克得真人下降但依常修行九年感靈能
乘空飛行其道祕重慎勿妄宣
凡受經之後修齋爲急救物濟身唯此爲務
若自爲人尅日巳建忽有非意皆是罪深人
鬼相惱破壞善事不得怨懟但堅正心小則
奉道懴悔愆啓吿洗誠以祈玄祐大則啓告
解齋散座須災厄度别更建之其間存思悔
咎乞恩念念不絶必荷哀原建之无礙永永
勿休日日精進得道有期也
　　登齋法訣第十九
登齋之日當選髙稱通靈釋微才智慧朗之
人髙座講說法義次者和之同齋皆靜座閑
聽伏度法化不得慢略外形託齋内懷異念
虧忽天格爲司空所糺罰以五帝神兵移名
北酆不得又登齋堂
登齋之日男女之人當以學業深淺次之容
與雅歩旋香禮願每令如法坐起卧息不得
混雜更相調戯无有尊卑爲諸天所謫鬼神
所慢犯者司官所糺罰以五帝神兵移名北
酆不得又登齋堂
凡同學德髙年大受法多而久者常爲法師
若受多年大不閑法事勿爲齋主若明解髙
德嬴老不堪爲主猶爲座首次者行事少而
有才德衆所推者可爲法師慎勿争尚犯者
滅身衆雖不及於巳而不肯推之推之不愜
或僞相讓皆冝急避託疾事辤全身逺害不
可冒千冒干致災彼此䧟禍矣明各慎之
三元名品其數不同上九中六下三日也若
長齋一月之中歴修三元皆營其已上旬上
元思神合藥中旬中元解身所犯下旬下元
㧞度七祖能行九真明科贖先世及巳身九
條罪者可修三年之齋用三元啓謝營九條
之法遵三元之事千餘日中不可不存神存
神不可不合藥不可不解巳所犯解已所犯不
可不㧞度先人不㧞度先人則已罪不釋已罪
不釋則合藥不成成不可服服更致㐫致㓙
之藥亂於存神既亂旡道可冀是以爲上學
者急䢖三元三元相須如油主火偏則不明
无以延照志士悟此仙真必成矣
　　受齋儀盟信訣第二十
玄都上宫真人皆以月上旬修上元中旬修
中元下旬修下元况於世學而不知修三元
之道空思玄㣲真豈爲降徒勞勤事求仙逺
也若有志心當依盟齋䌝紋之繒三十尺金
鐶九雙詣師吿誓啓度真文修之九年克得
飛行上登玉清之宫輕泄寳文七祖充責巳
身亡命不得又仙上學之人得經便齋齋有
科儀法別請受若師與都表則停偏有所叅
宜的辨信依按此文詣師啓度對齋書治表
奏如上不可妄行求福得罪矣
上學受科必縁明師視之如親資尊師如父
上聖真仙皆號師爲師父女師稱師母師之師
即祖師師祖師師即曾師髙逺極道道應无
窮故不事存也而三炁輪廻終是一炁三師
之尊亦同一尊引常行事皆存一師是所授經
師也若非常之請皆存三師師有隱淪不岀
姓諱或師玄師皆不得存若巳自師玄師則
存二童而已存師諦心精思慊到乆乆見之
了然相對雖是凡師神人代降必授口訣速
得成真慎勿謾昧忽略怱怱不能感通更致
魔試也
　　行齋法訣第二十一
凡行妙化當立館宇山世華素豐儉隨時弟
子來學師勿徃教道輕來學又重善心束修
躬詣師門通名拜謁形神盡恭請法受真祈
恩救厄皆辨齋具諮師施行不得猜疑猶豫
致考也
凡天子王侯至于庻人富有堂室内外精潔
男女不雜清濁不叅行道之師山林之士因
縁蹔出遇有善人欲受經戒可留其居嚴加
别浄堂壇也若是世師有佳壇堂不得妄遊
履歴餘䖏矣
凡學士之家尊卑内外咸同受法居止清淨
自有堂壇與館治无異如此延請師友不拘
常例也凡有善心大小不同當相化喻必令
齋一如其不廽父子隔異兄弟孫姪夫妻致
殊皆是愆深前身罪障非可如何可得名從
所好公求作異无相聽順強則忿恨憤激相
加罪更深重㣲善不申申之可宻宻則相逃
逃避不使相德不可竊盗財物師知之不禁
同受風刀之考不知乃无重罪尚有不明之
尤退仙一階亦不輕矣
　　晝夜動止訣第二十二
凡受上法飛行爲高出三界外遊宴玊京昇九
玄上應感諸方如此之後无累无憂𥘉學未
能出界憂累前後相仍頓免既難稍除實易
當思日損損之又損之晝夜无異動止不同
晝動夜止止逸動勞勞逸二事身神一焉能
存心神念念不忘晝動不勞夜止不逸不逸
者勿貪乆卧申體放形散鬼入夣寤驚紛如
此精昏出入恍惚施爲謬誤所作不成急當
思神宻呪誦經疲則少息㣲寐則起起惓又
息踦側屈身无縱五形勿致乆孰常能如此
不逸不勞无勞者勿競嗜欲之多則求解上
忤下恣肆情人神所弃災患所藂居安招危
在成致敗急冝存道守一㝷玄燒香讀誡建
齋行慈救度一切寡欲少𥝠輕財重義崇習
无爲爲无爲動不勞不勞不逸身神成一一
此身神白日登晨也
凡學无學爲无爲知子母守雄雌晝望日光
瞻雲逆順夜候月采察風去來炁之暄凉聲
之宫啇境之興廢時之否昌去憂就樂即吉
避㓙不精於此者乖上學之方矣


洞真太上太霄琅書卷之六















洞眞太上太霄琅書卷之七左六
　　習學禁忌
　　晦半誦戒訣第二十三
夫學道須戒如度水須舟舟不可使穿漏戒
不可令遺忘忘戒而行善惡不覺或以善爲
惡止而不行或以惡爲善行而不止是以聖
師傳訣在戒諳憶分明持之无犯犯即知悟
悟即悔之改往修來全則入道受經皆先受
戒戒或備在經中或别卷軸或口相傳悉應誦
之心口通利未能遍諳諳其急者文之多少
隨師所傳初受之後七日清齋晝夜讀之趣
令上口若間滯好忘二七三七一月百日必
使分明自此以後一月再誦月十五日隂極
將𧇊月盡之日隂滅方生隂炁主惡惡縁隂
興所以其夜並加清嚴獨及有信人定登堂
燒香同靜靜竟誦之衆少則更誦衆多則俱
誦誦法心口相知不須髙朗先當禁斷勿使
竊聽竊聽罪深明宣告語登髙座者初後皆
禮存如讀經忌誤則重温流利則思行行不
全者至心禮懴首寫前後所犯所忘慙愧悚
怖流涕道前叩摶无數良乆乃止
學有階品戒有異殊非同品者不得俱誦非
同師者亦不得俱誦若共住止當更逓誦之
凡公私行幸船車路間遇晦及半皆宻誦之
雖有危急亦不得忘忘則罪深存則福厚矣
凡正誦戒爲公私所驚人鬼觸惱皆即緘聲
分觧隱避不得怨言諦存戒旨彌加存心過
度驚恐即更清嚴結齋守靜子午二時懴悔
首罪散髮叩摶各三千下乞改前違謹遵後
順卑禮三十二拜止如此魔不干試所向從
心脫復有逆重依前儀至誠欵切後必无復
災驚也諸有所見或是道試愼勿嗟惋向他
論說唯宻懴悔保吉无凶矣
　　教學有穢无穢訣第二十四
受法建齋成就无礙乃得施行依科傳付若
齋中災異公私紛梗皆當重齋須吉遂事三
建有凶不得復集宜加懴謝廣立善功師與
弟子各精心行或宿新罪愆更相染誤深自
克責勿尤神明乆无懟悔禎祥必臻感靈奉
瑞乃更營齋授受依科不得越略受經之後
出入宿行去還禮拜啓告奉辭吉凶善惡動
靜以聞往來世境化導俗間臨省死病救度血
傷至心立功大法无穢身雖履之无妨朝禮
齋則沐浴衆殗皆消未能立功私行利已觸犯
凶穢心神驚傷損其志業深宜自防佻恱值
遇以術觧之觧之法術或章或齋禁呪木浴
各有其方方中之要唯在守靜屏廢外事清
淨易衣閒居別室勿入齋堂勿預法集了已
獨栖存神内省禮拜向北歸命三尊叩摶懴
悔晝夜不休休息少時仍復如初日夜十過
二十三十竭心盡力自責興慙媿无功德未
免穢縁當誓持戒研尋經文如說修行以却
諸淹淹大則百日如此小則四十五日輕者
三日還復常也炁力羸者淨潔静䖏不必禮
拜直心存懴悔体性彊者不喪衆穢神識通
明不假禮懴
　　受經營十事訣第二十五
受經之身應營十事一者經箱法用檉栢在
所或无聽用桐梓髙六寸廣九寸長一尺三
寸厚四分新淨完宻洗拭盛經登渉須輕竹
笈可用或并合衆經須嚴淨如法小大相容
不限度數二者經案局脚各五亦七亦九梓
栢隨宜脚亦可鐵摽榪釘鰾漆素咸通脚之
小大踈穊令調髙應九寸面廣一尺三寸長
二尺四寸厚四分以擎經箱又檠香須一法
式皆同三者經過以竹爲裘黄繒裝之大小
取適計容卷軸不須廣長裏及縁帶亦用黄
繒无者糊紙帶用紵麻務存素淨不假紛華
錦繡七寳幸有作之不可滯著以爲必是是
權教之末耳愼勿經營苟爲四者經巾大略
須三覆袠箱中常應用一出經案上蓋覆須
二皆以玄黄絳碧及紫絹練裌裏紋縵隨時
廣極其幅長可五尺直合縫之亦可四縁无
煩綺結珠玉莊嚴鈴珮奢長起彼盜心遏惡
之路用開善之門莫過簡素幽顯俱通矣五
者經帊常當有三兩幅作之如巾所用行時
須一以帊經箱齋時須一以覆經箱壞則易
治无致繿縷周事而巳不得盈長故敗火淨
勿雜用之凡諸法物皆依此例六者經帳皁絳
爲之横繞四方周極其幅幅下安縁縁用䌝
絺象乎宸盖不須垂裙亦不假帶无事金銀
寳飭奢麗義同巾祑材竹爲竿漆素適意髙
下相稱貟斗隨人七者髙座常宜有三一以安
經一以轉讀一以講議材以槻楠亦可檉栢
俱髙五尺其方亦然亦可四尺又加五寸亦
得六尺髙下相副側咸隨時染素无在華麗
若有妙畫之能可摹存思之象帳單及複豐
儉如前八者香橙髙與座齊長亦如之廣數
局脚略與案同釘鰾漆素不限其制九者香
爐奩合嚴淨瓦木金銀銅鐵随時製宜髙座
之前各僃其一又自隨行止常須一具小大
精麄无定制例香燈鑪奩各依髙座髙座蓆
蓆皆令厚淨法師塵尾都講經格几巾壷籠
四周牀席悉使素整慎勿闕如貧未能僃隨
急先營十者齋堂法應南向三間五間隨所
能辨四面閒架巡繞得通南北二戸各有兩
牕東西二頭牕又各一關閉以時不得妄敞
一間之製大較象兹
　　家人同異訣第二十六
先天後天必有相生生生之妙爲道之珍行
乎萬善合乎至眞父毋妻子兄弟内外不得
不知更相勸勵同學靈文不俱時供養得共
各寫經戒各勤修行行之怠勤各受報應禍福
之對如影隨形父子兄弟不得相代雖有延
及不如正分之深各正性命勿自惰而怙親
知親知相匡已又能正兩半相成如眼與日
日不能令无目者見猶親不能使不信者成
成成相須故宣相受
　　未有臺堂訣第二十七
未有齋堂且住靜室設橙敷經小案檠香於
法應有不得彊无未辨頓足稍就緝維不可
妄生僥倖竊盜苟爲苦課積窮與富諍競又
不可資業素豐恡惜不營於俗爲富於道爲
貧此有重考不可具陳賢才君子乗理而行
知法之急急食與衣衣食薄减此法則成成
法成俗神明祐人侍經衆真内外威靈消災
降福必保長生安樂入道濟度无窮人勿負
道道不負人或有不利魔邪相干疾厄試難
前世餘殃雖處危困貞操彌堅正意思道无
驚退心凶自還吉毀中獲全勿疑不然懐惑
致敗敗由迷惑惑關不專專篤之儔乃知聖
師之言信而有徴
　　三僃一存訣第二十八
若遭荒履險逺遊山川或避災救厄出入孤
危諸物不可无經必宜有心有以證心三寳
常具雖復諳練猶須僃三三僃一存羣魔所
敬萬有歸宗在凶必吉是以名山靈洞莫不
僃存人身冒渉不能勝多道德章句五老赤
書神真寳訣守一玄文十數卷間并囊佩帶
行卧抱之附於心上脫有箱笈荷之於肩息
則枕卧小寛閣之亦可懸於屋上對頭首間
披尋開化隨時屈伸罪愆去失悔責依科未
得道眞自所應須淂道之後示物冝有受之
傳之永无已矣
　　受法後謝恩訣第二十九
重不可謂功全在我无關善親常務獨達不
慕兼通一失斯㫖雖智大迷迷反能悟勤相
奬成成人之羙内外所崇道无不在觸處可
弘未辦齋堂法物尚闕講習隨時或牀或地
男女隱顯貴知妙方淨心秉卷諮訣法師法
師申通不假都講或倚或坐唯諦受持問答
詳審不限多少諳文句者不須開經禮請適
意无假香煙不以事之忘神寧以迹𧇊廢道
道之爲教法以制心心亂營他故使營法法
物檢心之要非是道所必須若能淡然虚寂
表裏无營物感則應動非我私此㑹聖真无
待法物自兹以下因物制心頓具旣難在辨
勿怠
　　四法六異序第三十
一切學人皆願一切同解解不可同由一切
根異利鈍旣殊背向又僻一心尚有前後離
合况乃天下一切人乎一切過去不復俟言
現在當來宜加訓誘祖禰君臣賔友眷屬中
表遐邇心事應符治一國者不得使正法乖
異共一家者豈可致爲道不同請業營齋更
相奬勸同與不同其法有四一者君父奉法
勑諸臣子使之叅受伏事師尊不勑則請勿
竊盗爲竊盗者師不得授二者上不事道下
願歸宗皆應先啓乆乃遂心三請不許愼勿
強爲強爲要利上下相蒙牙爲佞媚欺負人
神或形從而心不順或口同而志永殊或背
向即違或積乆毀壞爰至冒突恥辱相加頑
暴凌犯造吉成凶不思正方苟肆邪見彼此
罹殃宿縁所致今復不悟墮苦彌深三者志
業各異同而不和苟相憤戾共濟无期自當
逺避不相驚觸逃遁絶人反經合道宻修妙
方各從所好昔子晉之棄天下遊乎伊洛之
濵叔申之違君父豋乎北常之山比出乎不
獲已轉禍爲福或隱或顯潛見取宜彼此无
傷思相利益開化尊卑不致怨害師以方便
匠成至心漸染法教前後隨人四者休戚是
同善惡能共而富貴繁昌分居别宅或貧賤
流移在世異迹師縱不同法猶宜一一是何
者乎長生不死之道也一切含生皆願不死
不死之方在於遣欲遣欲何爲乎以其貪利
尅物損人害己也能遣欲者則不存私己己
无所私則動靜濟物濟物功深自然得道得
道長生要在功德諸天上人福樂有限无功
進德求還世間降神屈体立諸功行救度一切
除欲减私服御吐納二精五牙金丹玄素衆
術億千輔佐成功隨縁施用不可偏滯諸術
而功行无㳙空望長生萬无一果良由世人
學法多執偏術見其序說便謂爲竒修之无
驗又云虚妄術本輔功功在遣欲欲不能遣
因術彌纒自言行此必得成眞獨以爲寳不
以教人唯存濟物我不能度物躭著不悟遂
致死敗不知罪招反咎於術傳習此迷豈曰
智慧智慧之人學而不曜有功无滯不自矜
誇成而弗居未成不執不執之爲爲而不爭
利而不害法地則天日月同明奉事可一一
其所奉功德興隆隆而不興由於自然然然
无極有精有麄麄精交行分迹有六一者在
世二者出世三者在家四者出家五者遊渉
六者幽居幽居者畢志山水往而无反不屈
王侯髙尚其事遊渉者乍山乍水或世或家
一朝一野履歷无休出處黙語𨼆顯隨時出
家者辭親遣愛孤景獨棲或在山林或住里
巷在家者上事三尊中接四友下育一切萬
善僃行出世者飡霞餌炁毀易身形雲人
羽客神靈同遊在世者婚宦孑立隨志所安
道術兼修救度物我泰則光賛否則匡輔進
非貪榮退不避難皆宗太玄同行道德功迹
有殊成此六異六異不可即同教化須善方
便方便之權易亂難行難行易亂何故行乎
衆生感至不得不行遣貪媱息嗔恚除邪愚
滅三毒三毒滅亡无復老病死苦小智縳則
致亂大慧觧則有功且妙感自愚易法麄感
值此難行行之无到更貽深害詳慎抑揚歸
和爲上理雖難必事有可量量彼忌而不苟
斷遏遏而不能爲災皆可令知漸加開化趣
取兼濟志在相全損我益彼乃是道行之常損
而无益又法所不許我利損彼衆聖所戒俱
損无益不可妄爲爲无爲不防損也而无不
爲通利益也一以此思感要妙也





洞眞太上太霄琅書卷之七
洞眞太上太霄琅書卷之八左七
　　講說修行
　　講議訣第三十一
受文講議思神行妙然燈爲常續明无絶未
有齋堂又无靜室隨所身在頭首安之山林
洞宂舟渚无𧇊𧇊則慙懼心存謝愆愆生阻障
志不得縱首愆遣障所願必諧若庭止露宿皎
月通輝是時息燈不假有謝謝在至心不必
皆形形得稱心心形俱到束帶履板因禮僃
科此爲上善第一法輪運有不泰迹有叅差
服章雖𧇊心不可替幸得僃有愼勿強𧇊得
道神通尚僃率物未得道者豈可略之雖是
心解一方未達衆方應用若有矯激激滯使
通蹔時化彼戒所不禁禁偏許正正是常科
偏擬非常常則不用用常之道心爲其主未
甞可偏偏在迹耳迹非偏時巾褐履板單衣
帢幘完淨常具貧者一通富不過三故弊相
治不得雜用非可用者潔處焚之不得借人
又物猥施施必同法不可與他他不識法雜
用傷科法失懴悔啓告師尊受㫖更作依前
文清淨相宜各分别餘衣慎莫混撓妄置穢
方法事著時所在危急應須便旋勢不暇脫
或无屏地露處泄疵皆以一手掩巾頭心存
雲炁爲屋壁慙愧有此患首謝是罪招願念
化爲善利益无所妨害如此之後法事憶之
猶應禮懴然後復常誤有穢汚悉濯香湯澣
煎事竟懴悔慙惶未得懴悔勿著行道行道
之先先當懴悔請經寫挍迎送師尊授受臨
文皆著法服經服師與朋友通挍不得他人
䡖脫假借交換易代縱情盜取或寫或挍欺
罔人神妄取妄與並致風刀校有誤處諮師
定之不得率心便自攺易已當受觧後定不
論看經審議正危整心不得驕慢傲怠茫溏
狡獪戯笑引譬失倫協談營私計則利又不
得虚解沬剌麄過若心勞思殆有事宜營去
來休息皆當禮拜出行入卧先覆鎮經披覧之
時執籍周正部屬篇文悉勿單露笈案分别
无雜外書之本亦由黄老老言禮於仲尼黄
設法於治世昇玄化導内外相關大同小異
經誥各部弗宜紛糅皆不可慢敬之如神筆
硯紙墨不可雜施謬有觸犯便即易除經文
漏誤洗拭精潔洗手浣巾務存清淨心疑不
盡勿妄執經經紙剪易即火燒之别爐淨地颺
灰茂林林藪若逺歛沉水中深池淨淵亦埋
潔地勿致散漫踐踏飛揚師徒偏地道宜共
行而所在貧窮无諸信物許以他准无他効
心心効身勤人神通感啓告而授後自立功
有物則散无物則運心心昇志欵伏事師宗
竭力勇猛習學不休才精識朗智慧聰明訓
化輔師功勝財物累人生諸闇礙捨之求
通本无无捨若无一有一則非法須精須以
明信取義准方准方歸捨捨之依義義解錬心
无疑礙道道經无數得之由心心感未僃或
片片相逢髙獲一卷兩三之間或十或百千
萬互遭或前卑或後尊或先髙後下各各題
目部次叅差單行則不書第數并出則第數
羅陳或有第无次或有次无第用信旣殊法
訣亦異異在支分同在部合合得積分分獲
疑合皆是未達更致罪殃勿猜勿疑必荷景
福在身能行衆善思神易應聖業速成若知
受而不存思存思而不遵行咏味又不究竟
轉後不如在𥘉皆若受報豋眞未由方當習
業更受經文得多莫欣獲少莫慼慼則失專
欣則生逸生逸失專功業難進大道淡然勤
行爲上常懼怠慢何可空欣注心修善善理
玅深少未洞解多豈能明明解須專專必有
應應則通神何勞乎慼欣慼兩遣曰夜專勤
誓進無退號爲道人人行大道號爲道士士
者何也理也事也身心順理唯道是從從道
爲事故稱道士道士謙辭於道未富自言貧
亦云貧士理未周足足如未周我獨若遺故
爲貧士士之爲理修善爲事事修无數善豈
可崖崖无之善隨時増長大而分之總領有
十也
　　十善十惡訣第三十二
十善旣行十惡自息息惡行善大慈德成是
以上品誡云䘏死度生救疾治病施惠窮困
割巳濟物奉侍師主營建靜舍書經校定脩
齋念道退身讓義不爭功名宣化愚俗諌諍
解惡道邊立井植種菓林教化童蒙勸人作
善施爲可法動靜可觀教制可軌行常使然
十惡遍行謂之道士不修善功徒勞山林能
信斯㫖勤尋諸戒戒部甚多隨縁所得无數
諸戒无央科律皆輔一神攝於三業三業者
口身心也運動造作善惡无量无量善惡十
爲惡端一者妄言二者綺語三者兩舌四者
罵詈此四口惡反之則善五者貪欲六者𥨸
盗七者姦滛此三屬身八者嫉妬九者恚嗔
十者邪疑此三屬心心業最重爲十惡根斬
絶惡根修十善本實言直語通和講誦廉讓
捨財内外貞潔慶讃懽喜敬信三寳僃此十
善十惡永除除惡成善由於明師師視弟子
皆如親見一切衆生亦一子想想念在心心
慈同愛愛心无異言迹有殊子弟親表書䟽
有差他人歸道義合爲師師秉謙退不自居
尊與弟子書及得言語如敬他人所稱君僕
門下入室接狎彌年可吾可卿可我可汝師
父及君一切親屬事之爲師皆稱弟子亦應
稱名弟子子以學業雖髙因縁爲師不得自
大猶應稱名尊彼如舊唯出世之身與在世
親表道法不同禮拜有異子弟親屬共師父
兄父兄䖏之依如本親親屬兼同弟子不得
令如家人衆術雜科有不得父子親授或禁
以有服或斷以同宗各就他師不關自然之
法自然之法不必他師十方如一无隔親踈也
　　爲師度弟子去來訣第三十三
師尊相師又有婚媾姻婭雖通師資如舊假
令師取弟子之女師自修爲婿之儀弟子尊
師如昔接對不相受拜來時逆請停拜應出
門迎師師止其拜師至座所欲拜弟子重請
止乃止不出迎者可立床前待至而拜止則
交止不得相違唯法事各拜不得相止書䟽
拜訊不𧇊吉凶制服依禮弟子爲婿猶報弟
子之敬居父師友敬之皆如籍師雖結親此
親敬不改先經交知後爲師匠彼自尊敬此
交如𥘉男女相師法略无異但男弟子不得
以女師爲婦女師不得以男弟子爲夫夫妻
之後乃得相師相師之後不得夫妻夫妻在
相師之前相師在夫妻之後猶得如𥘉别有
絶夫妻之道隨人所受而行慎无譏疑失正
宗也上士不絶夫妻下士夫妻應絶法出智
慧經中此謂在俗師資
爲師度弟子法
受經之後普弘宣化有人樂法津達度師度
師若過歸乎籍師已昇尋於經師經師又去
諸三師同學同學又无付三師髙足弟子弟
子又闕就諸保證保證復盡憑託有道道徳
可師引人投命餐化受㫖克成師資計度九
人乃得自取九人未充勿妄爲師幽考甚深
宜加詳慎
弟子去來保明法
諸爲弟子於法有願諮問今師自陳樂受今
師所无當語弟子使造某人依法叅受或師
實亦知縁不得授弟子之因與彼應㑹如此
受他无定格限政宜先告本師本師許去乃
得從心或逃遁不啓啓不被允憤戾苟去皆
不得真若師識彼師爲其告請囑付成就心
无猜分先不相識弟子自能得縁不可逼絶
致生怨愆彼師精覈訪其由來其師尚存不
得輒受輕薄廻或浮學不專共宜抑杜不可
開萌若不與此人本師相識當書信交通詳
其意故審定源由彼此无嫌乃得傳授有疑
勿結結致深殃如其本師巳徃或逺隔異方
存亡莫測至心可矜宜取其手辭時賢證保
三人五人七人九人連名表奏啓告施行其
前師經戒劵籙科儀存奉供養无生慢心不
得毀棄燒滅延灾後㑹前師具自披疑慎勿
𨼆諱欺負人神若未經叅染必无前師手辭
保奏依法傳之
　　新學出行别受三戒法第二十四
凡受戒未受經受經未受戒皆是伏勤門下始
學之流不得離師父遊獨行行則依賢别受
三戒清齋詣賢投辭三拜奉手巾刀子受持
如法竟又三拜師事此賢不得自聚徒衆輒
爲法師當須師命屬寄髙明髙明未許亦无
輒然動静有關去就聽㫖若經戒備受乃得
孤栖聚徒乃立隨意去留三戒者一勿忘二
親念起同極二勿忘三寳存常奉贍三勿妄
四友願受切磋
　　師友昇過慶吊衆法第三十五
師友得道九品昇豋皆共齋戒慶賀奬勸更
相督厲孜孜不休若順運死亡不顯異迹亦
共齋戒祈玄請恩精研戒行修術長存若出
家絶世山水爲居不須哭泣專念思神若在
朝市婚宦相承傳國授家依禮制服師則三
年朋友朞歲同門業異相爲小功異門志念
共事則緦麻哭泣吊問間中營齋自然大法
都元禁忌行法之時自應洗濯沐浴易衣便
修功德朔望吉節止哭建齋他日哀至哭以
對客客去忍哀停哭則盥浴盥浴即豋清齋
不必皆須沐髮家中有䘮同師友法法有内
外小異大同書不盡言觸𩔗可長䘮禮差降
最爲難詳親踈貴賤隨時而制准古恭行則
无大過父毋中外未甞蹔无禮制得失古今
代有况師朋屢絶法豈可常常法雖僃大略
易知知而不行非曰善士見義不爲是謂无
勇勇猛志人兼弘内外矣
　　自知昇過功德訣第三十六
上學積年必與衆異精識妙解乆應出羣德
雖未僃所作必知知其生來自少及長動静
之爲有善有惡惡者悔與不悔善者積與不
積多少𨼆顯分别識之道足乎心術足乎驗
体應糜散心神當知功行濟世一死一生次
者三死三生又次五死五生又七死七生又
九死九生品應此者死不須悲當尅日時與
衆分别經圖付授各得其人躬所佩帶悉還
本師師已昇度付洞及淵所居所服付物生
資約敕子孫爰及弟子貨營齋請五錬鎭尸
尸後更生生或託胎化生之由由於先德加
以鎭錬施散立功功轉必速與道合同若不及
此品十死十生百死百生千死千生萬死萬
生子子孫孫爲之齋請布惠行仁常存拔度
矣若心同上品術異五條或身神俱去或劔
杖代畱有隱有顯垂軌立譽出經製法廣濟
後生不假令人爲其齋請也
上學之曹身神未得俱去運應轉輪皆用捨
身之術錬神上升留尸下瘞瘞之卜地同墓
凡人不駭於俗是謂和光至於宻法潜候山
川施置㑹神鎭尸不朽朽即又生終與神合
天地不偏靈祇歸一地有青龍秉氣色玄辟
非玄武延軀虎嘯八垂則蔵尸少時枯骸更
肉凋蔵生華瘁形又鬱先神後身混合爲一
錬昜之妙方成真之要術精能遵行福流萬
葉矣
　　青龍秉氣上玄辟非
　　玄武延軀虎嘯八垂
　夫欲建吉冢之法去魂後正耴九歩九尺
　名曰上玄辟非華蓋宫王氣神趙子都冢
　墓百忌害炁之神盡來属之能制五土之
　精轉禍爲福侯王之家招揺欲𨼆起九尺
　庻人五尺以石方圓三尺題其文埋之入
　土三尺世間愚人徒復千條萬章誰能明
　吉凶識四相㢤辟非之下冢墓由此而成
　亦由此而敗非神非聖難可明也必能審
　此術子孫无復冡墓之患能知鎮墓之法
　千禁萬忌一皆厭之必反凶爲吉能得此
　法永爲吉冡不可宣也
右三尺題其文曰天帝告土下冢中王炁五
方諸神趙公明等某國帝王公侯宫生民男
女甲乙年如千𡻕生值清真之炁尸歸神宫
翳身冥卿潜寧冲虚辟斥諸禁諸忌不得妄
爲害炁當令子孫昌熾文詠九功武備七德
世世貴王與天地無窮一如土下九天律令
夫施用此法慎不可令人知若立冢墓王相
刑害諸不足者一以鎮文厭之無不厭伏反
凶爲吉范幼冲漢時尚書郎解地理乃以冢
宅爲意魏末得道在童幼中其云我今墓有
青龍秉炁上玄辟非玄武延軀虎嘯八垂殆
神仙之丘窟錬形体之所歸乃上吉冢也
辛玄子言積善憇德慈心在物兼修長存之
方洞守形中之寳者雖有此墓爲以示始終
之觀耳至於神全德全德㑹熈鏡玄關亦何
時永爲朽物不復生出耶此墓之人斯可謂
應運矣
青童君謂西城真人王君曰范幼冲上學精
專故能洞達知其寄尸墓有四相自言之者
㣲顯功德招致有由奬厲後之至人也凡身
神即令俱舉入道並名神仙捨形託死鬼中
立功進學得道皆號靈人靈人辛玄子者亦
是漢人其才識功行足豋聖眞先世罪障未
得都洗雖有鬼職尋成髙仙是以了明四相
之妙德前識合者寳祕勿妄傳也







洞眞太上太霄琅書卷之八










洞眞太上太霄琅書卷之九左八
　　大乗行業
凡學上道大乗之人修已化世勿逃山林山
林絶人中小避欲合藥試術研習竒方是建
德之細非立功之大基山中立功無所所以
出世市朝起創治館繕寫經書宣行妙法助
國濟時慈心精懃抑惡揚善孜孜匪懈執正
治邪賞罰以中設法立戒有不必行行之剪
非非懲是前舉一正萬痛心悲悼矜愍愚人
致䧟此刑願速攺悟生即能轉死不促廻革
心悛意捨闇歸明如此雖殺益而無怨無怨
之刑刑而非殺聖人不殺神武之功世建徳
無功徳不能立羣魔惱試遂不得通急須諸
功却諸邪醜衆難悉度乃獲成眞无功求眞
是虚妄之學如斷足希行无成歩之日矣
凡修功未滿遇世凶荒且應入山避於危難
當此之時彌須方術山有精靈不可侵犯亦
勿乆居致生厭毒光恠妄興飛禍互作驚恐
妖異疾病中傷爲功輒亂所向不成三年可
移擇善棲憇名山即謁附名亦然踐行燒香
存神占卜啓告玄靈繕營理經書人住或異
或同或羣或獨隨宜製之醮禮依科出入如
法逺可千年不拘得道也
凡先因宿命今生山林或居水側或䖏田園
或承前世係嗣相傳或始兆身縁事致爾不
必是惡亦未爲善善惡猶行行業出心心資
行道道有正科精思神炁尋經依師内事父
毋外奉君王中從師友正心治身練麄習妙
勤學不休出入山水舟車牛馬男女責賤公
私云爲唯存謹慎華素取中啓告玄靈動靜
如法雖居山水與世不殊山仁水智神交乎
人人行仁智與神合吉小神相祐大神護之
乆習仁智仁智弘深道德禮義信順咸和大
神小神同人爲一矣
凡上學居山䖏世无異唯在精心兼嚴其事
雖居俗境閒門清室壇臺堂房井竈浴溷與
食香燈冠衣噐物牀席動靜出入舟車牛馬
畜産同而有異各依法制不可任心乖法不
如俗人必敗元成非上人也上人妙士和光
同塵挫銳觧紛與俗宻異佩服籙諱呼吸元
精建德立功非凡所測齋謝之後佩奉真文
所向未合由罪未原三的之後蕕當都謝自
天子至于庻人三品如凡養育子孫報祖父
之恩不能報不知報報云多計報事皆罪人
相厭患非智慧元智慧必頑塞不能開通善
不能防閒惡不能容非不能忍辱不能推讓
不能堪苦不能安貧不能䖏樂樂極則驕苦
極則怨聞父毋之聲憎見尊上之影日夜僻
側逃而避之或惡聞子孫之音嫉害自下形
相擲而擺之以爲竒能矯迹乖法此罪非智
者宣行神炁證明聖教續種延年更相生長
更相愛念更相訓誨止惡修善日夜思惟有
過即改有是堅遵謙卑居退不競諍先諌說
勿闘借炁養神和聲怡息徐語安行卧坐庠
序所爲分明出入精審相與還源治邪保正
却濁來清削除死籍注定生名代人受苦甘
之无怨度人之樂節而无荒不及道悔不護
短申非諮問勝達不面從背越内外相應智
慧人也智慧之人可共上學非智慧者慎勿
與言言上有罪動致風刀閉口慎之自求多福
福縁相㑹智慧相逢如其无因獨立樂上遇
科精尋忖度我體先後所行即今所志與科
殊者急首改之與科合者堅固成就首罪成
福必須結齋自爲爲人隨時消息巾冠衣服
履板香油堂室壇墠牀帳經書供養之具皆當
依科所須勿闕非用勿施華素取中豐儉守
法法出諸經不可卒尋三品所宜其三科爲
要其一髙聖太真五帝四極明科上下二宫
其二太玄左宫女青四極三十一卷獨立寳
經明科律文有右中二并左合三宫其三太
上九真明科有上中下三品其四極明科云
行七經之道太𡻕庚辰六月二十五日癸巳
己時北極真公除穢納馨神遇七經仁義禮
智信及道德學道期乎至德至德得乎大道
大道玄邈渉求迢遥是以修善先行仁義禮
智與信逓互相成始至乎終相生爲次仁木
生火火生土信信生義金金生智水水生通
德德生達道道德无極通達无窮長生不死
常住湛然能无能有最貴最尊仁亦長生尚
有劫年義斷禮節智通信和五德僃者名曰
至德䆒竟五千一焉號爲大道道學七經
經者徑也由也常也正也成也徑直易行由
之得進常通不塞正以治邪轉敗爲成經緯
相㑹也玄素黄帝容成彭鏗巫咸陳赦習學
七經演述隂陽生生爲先先仁之志非但七
人七人迹多亦號七經天門玉子皆傳斯道外
儒失道不知道爲儒本儒爲道末末本不知致
无長夀之人遂爲滛亂之俗也至於外儒五
經僃有詩首關睢禮貴婚嫁傳嗣之重歷代
所同无後之罪三千莫大而不知男女炁數
隂陽興衰聞之疑恠𠷣鄙成災良可痛念智
者悟之能歸内道救理外儒詩禮傳易至千
尚書樂經孝經歛末崇本本孝合乎道習樂
同乎德德道弘深仁義僃舉禮智常用信不
暫𧇊縁末入本引外還内上學之功於此乎
在也
七經者一曰仁經男女婚嫁恩愛交接生子
種人永永无絶
二曰禮經旣生當長壯不可恣夫清婦貞内
外分别尊卑相敬和而有節
三曰信經旣知和節親踈相關朝野忠直无
相違負
四曰義經旣知忠直有與有取罰惡賞善更
相成濟
五曰智經旣知賞罰防有枉濫抑揚通流除
邪入正
六曰德經治邪保正五德均平无偏无苦常
樂長存
七曰道德常樂長存勝㤗无上上德不德教
化立功功成身退權變无窮
凡人學道共修七經經有所明各有多少經
恩多餘事皆少少不受稱多故立名名爲仁
經亦有禮義信智德道五同若斯唯道獨多
少行均平故號大道一切所宗也
六道多者各有所長
一曰仁道長於子孫衆多
二曰禮道長於敬讓貪諍止息
三曰信道長於誠實除諸欺華
四曰義道長於嚴斷祐吉剪凶
五曰智道長於釋滯化僞還眞
六曰德道長於忘功守正无失入乎大道大
道无名不去天人所崇也
凡明内道者隂陽相交行炁如數長短依經
消災散禍治病延年請福結願求得神仙雖
遍習七經當隨長救急行仁之道以禳𨒫賊
止諸殺傷延年多子行禮之道消諸凌辱姦
媱去來口舌䜛嫉行信之道滅衆怨仇違負
信約妄語虚言行義之道誅剪彊梁厭伏㓂
盗却諸暴凶行智之道除邪斷嫌怨救憂病
益年長筭行德之道解諸妬怨消諸爭名却
妖聲調雅樂和五合六七八九僃成抱一統
萬湛无𧇊盈行道之道无爲而爲化物立法
幽顯无遺變化應運无極无窮也






洞眞太上太霄琅書卷之九
洞眞太上太霄琅書卷之十左九
　　行道去來
　　得道未去訣第三十八
得道之人運應化世未得隱淪常以本命之
日正中夜半子午之時說三百六十戒誦十
方徊玄品章教未得道同心行之不知本命
常用甲子清齋入室坐卧隨人唯精唯宻必
速驗矣
雲霧子三月一日生於无量天年十八位豋
太真王三元下教朝禮玉天遂豋大有之宫
清齋明霞之館靈瑞告感項負圓光虚皇道
君授以琅書獨誦帝章掌録萬仙上統无崖
下攝无極自天之下咸𨽻太真太真立科終
始琅書虚皇玉帝受之九玄鑄金爲簡刻玉結
篇金縷玉字祕之九天太真之王宻施行之周
濟十方分成十卷三十九章誦之得通十卷
之品又三十九焉凡修衆經先習琅書萬真
臨軒羣魔降伏雲霧子乃不修他道唯歌詠
帝章致三元下教位豋太真王况能兼修諸
經又先精此法豈不速造玉京與太上爲一
乎太華真人三天長生君太和真人東華老
子南極總司禁君西臺中侯北帝中真九靈
玉子大靈真妃赤精玉童玄谷先生南嶽赤
松子中山王喬紫陽真人西城王君中皇先
生趙伯玄山仲宗一十八人正相傳習之其
餘支流後進續有得此文者必充三十六萬
之限保覩金闕聖君一切无復憂患矣
太上智慧洞眞三寳徊玄十方品章
北方太上頌曰
　　太上發玄藴煥爛敷眞文
　　落落散天寳十方所共尊
　　不始亦不終不明故元昏
　　仰豋玉京臺逍遥憇崐崘
　　超度泉曲都魔王願欲聞
　　七祖受化生解我宿世𡨚
　　入控飛玄景出駕浮紫雲
東北方太上頌曰
　　重暉耀玉晨乗景開圎明
　　岧岧洞眞殿晃晃七寳精
　　一念度八難長與太上并
　　纒旋獻黄景日華虚中生
　　世知浮俗道莫聞知慧經
　　大矣洞眞戒玄感魔王誠
　　萬劫若一息豈繫千億齡
東方太上頌曰
　　太上體太无散形渡弱䘮
　　務猷宣玄術天眞並讚揚
　　有縁文自表无因經爲蔵
　　若能得此道首即生圎光
　　身濟无待津飄飄逸仙堂
東南方太上頌曰
　　无无竟无永有有安入妙
　　天翰蔚无上玄宗自有要
　　徊轉三寳輪十方並震耀
　　太上觀玉京魔王空中笑
　　天帝义手唱衆眞乘虚嘯
　　散花正我念八願自然超
南方太上頌曰
　　靈仙乗慶霄駕龍躡玄波
　　洽眞表嘉祥濯足以八河
　　福應不我期故能釋天羅
　　道德觀三界地網亦以過
　　感遇靈眞㑹淨慧經蓮花
西南方太上頌曰
　　无上覺四軰茫茫大方外
　　幽顯諒有由无幽故不昧
　　來羅運玄輪眞仙萃華薈
　　時遊渺漭間天人見无際
西方太上頌曰
　　靈妙寄宣迹天人有津岸
　　汎舟不測淵常恐風波渙
　　其縁有前力智勢誰能筭
　　冉冉任玄樞昭然冥因判
　　挺頴應眞子靈琴空中彈
　　淨思恭十方去留不我羨
西北方太上頌曰
　　太上敷洞文賢賢歸大縁
　　蕭條三寳囿繁華秀我因
　　伯史與入精質浄生金身
　　終刦復始刦愈覺靈顔新
　　希度禮无上靈文降至眞
　　道林蔚天京下光諸地仙
　　從容散靈威洋洋大法宣
上方太上頌曰
　　太上觀十方晻藹融風穆
　　圎光暎三辰眞人被天服
　　魔王义手立司迎酆京側
　　日月翳行曜七寳煥无極
　　一切營此時禍滅地獄息
　　渺乎无量尊天人莫能測
下方太上頌曰
　　三寳繁十方亹亹空中澄
　　宛轉隨化理一感法輪昇
　　冥漠曒昧間臺殿悉化成
　　空有靡不有巍巍多山陵
　　太上无滯念滅念歸幽昇
凡十方徊玄頌先始北方次東次南次西次
東北次東南次西南次西北上方下方是謂
十方也若禮拜亦用此方一拜耳道學之人
正念心禮則足暢玄志於天尊矣復何必勞
形於風塵哉
太微天帝曰夫十方徊玄品者出乎自然而
然虚峙九千餘刦其文乃見元始天王盛而
撰焉總三寳於上清觀十方於玉京御大魔
於六天㧞苦難於泉曲訓道學而教業極天
人之幽根釋宿縁之滯愆超三界而獨歩何
天羅與地網而敢纒耶儕希微乎自然故從
刦到刦而弗休矣煥乎其文蔚然章矣實難
以言宣秘而不書口口相傳是以單行智慧
不雜衆篇矣
太微天帝曰此章品以配大戒乃三寳之宗
矣常以本命日說三百部戒而頌此文若日
中及夜半時修之也先齋而後行道慎令不
同者聞之非小故矣人不知本命用甲子日
若十年以後可正月一日行道耳昔太眞王
母東華青童元始天王皆太上弟子也亦但
用正月一日日中及夜半修之耳太極仙王
其中諸仙公眞人多以本命辰日行之也故
列而陳之學士詳用之焉悉在齋室中坐卧
乃任意爲之耳太上大法自令北向耳夫至
人則不然矣或坐亡巳淪夢乎自然如彈指
頃已成外若俗儒談放自得於胷衿而已乃
精錬乎三寳洞文也是以世業之子莫見其
崖造故和光於風流矣
太微天帝曰正月一日當呪天羅地網及魔
界脫我身神之道其法未平旦小許曰我明
遊上十方禮見太上尊九天之羅敢得落我
身又曰我將遊下十方交通地真提携靈仙
九地之網敢得維我足又曰我將遊太上京
宴適華堂洞觀諸天超度三界泉曲之府勿
復留我魂凡三正月爲之休也
元始天王曰自非七世大慶重華敷條累葉
重柯秀挺後苖善逸萬刦世世有道名刋金
簡因縁賢應仙合度何當與戒頌相違耶其
法物同如大戒科惟當别賫絳文之繒一百
三十尺以代落簪之盟矣皆奉有文之子也
若仙人所授已坦幽昧之故則弗復湏法信
若靈神相告亦具盟物如法夫悠悠者胡以
測人心之必然乎學者當先自審才志能修
之而終身必不犯明科乃可從事於大法矣
若違科七祖幽囚於地獄身亦禍矣豈仙之
有哉學士其深慎之焉故上聖但口誦心存
而巳不書其文
太極大法師曰五通乃尚在三界此故未爲
仙也夫仙道无不无有不有能覺有无之間
湎然於其際而无際乃能自體六通超三界
也三界者一慾界二色界三无色界從太黄
皇曽天太明玉完天清明何童天玄胎平育
天元明文舉天上明七矅摩夷天苐六天爲
慾界從虚无越衡天太極蒙翳天赤明和陽
天玄明恭華天耀明宗飄天竺落皇笳天虚
明堂耀天觀明端靖天玄明恭慶天太煥極
瑶天元載孔昇天太安皇崖天顯定極風天
始黄孝芒天翁重浮容天无思江由天上揲
阮樂天无極曇誓天苐二十四天爲色界從
皓庭霄度天至淵通元洞天太文翰寵妙成
天太素秀樂禁上天第二十八天爲无色界
學三寳誦徊玄奉大戒能超此三界之表洞
六通智慧也六通智慧者洞觀洞聴洞彼此
生死去來刦數洞十方有无洞經戒道俗教
化洞自然人身是爲六通大智慧也學此内
法者皆爲太極眞人豋玉京長存永无退常
爲太上之賔矣
太極大法師曰第九赤明和陽天又名妙安
伽婁天又名太妙小梵天也二十九太虚无上
常融天三十太釋玉𨺚騰勝天三十一龍變
梵度天三十二太極平育賈奕天此四天帝
君常誦習三寳經轉廻玄奉大戒修齋清浄
其諸天王亦然悉共擁護奉戒身令得仙度
矣故說諸天名號亦多矣言无上大羅天是
五億五萬五千五百五十五天之上天也四
天洞叅其炁故不具說諸天也然學太上道
案約應知太上玉京所觀玉京臺在乎大羅
之上渺渺乎若存若亡若有若无渺邈劫仭
難以言宣故天人弗可思而議矣
東華青章曰此道超三界統六天魔之府人
生死靡不屬泉曲者而由斯六天配役太山
地獄也唯得道能度之耳非大戒亦復何縁
削我之名永劫而長存乎非三寳洞文而當
何因爲太上之賔友乎我毎侍坐曽請事於
斯語矣
東華青童曰魔爲數種有天魔地魔人魔鬼
魔今言六天大魔王者是天地之大魔王其
宿世有大功德故得爲此魔王與帝君比德共
執事於天地人上屬太上玉京爲天帝之下
官且其餘无所不制夫人學道先小魔試道
成待大魔王皆臨大試過便保舉上玉京臺
霄泉曲幽都死籍班下太山除地名之録也
其各各統職三官魔神鬼兵直衛討姦邪魍
魉不正之精魔王叅品仙府受太上之任矣
並七寳宫殿煥耀日月人生死所經也其政
奉大戒故欲人弘三寳焉
東華青童曰夫道學无大戒寳文子身名終
不脫鬼府魔界七祖亦何由而反胎生宫乎
是以此道至矣大聖▲之凡流當不可不懃
慕之哉
　　已去復來訣第三十九
凡學上道積功累德昔因已深今縁又盛業
行超羣六通八逹九成十極與道合源身神
同昇去世入玄去而不去去而更來來以應
感和光同人去而不去元乎不在在而云去俗
見去也凡得道錬有錬无无究有竟住此即
得得无去就教迹示階已得者去未得者停
及其得者重來爲物行道非凡所知知者真
聖聖者復來心迹巨測鑚之彌堅仰之彌髙
瞻之在前忽焉在後動止出處黙語喜嗔取
與賞罰生殺是非黜陟褒貶皆以利人制惡
還善廻洙歸源微妙玄通深不可識識之大
方取其行道屈已申物損身濟人誨導不倦
過誤不文同物過誤改之有方有方可師過
則非過終始垂譽累代所軌此是已去復來
精加伏懃也







洞眞太上太霄琅書卷之十
