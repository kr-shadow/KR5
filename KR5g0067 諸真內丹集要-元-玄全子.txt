#+TITLE: 諸真內丹集要-元-玄全子
#+DATE: 2018-05-12 10:22:12
#+SOURCE: github.com/kanripo/KR5g0067 master 2dc64f0c                
諸真内丹集要卷上鼓六
　　　　海天秋月道人玄全子集
　　　老子函谷關記
始青之下日與月兩畔同升合爲一出彼玉
池入金室大如彈丸色如橘中有佳味甘如
蜜沙門得之以禪定黄衣得之以超逸子若
得之慎勿失既往復之身將滅升於幽關三
曲折入彼命門形不憊淵乎深兮難致詰日
月本是乾坤精萬象森羅盡著明前三五兮
後三五五六三十復還生生兮滅兮周十二
十二中分二十四二十四氣復推遷卦象爻
銖都在此水銀一味分爲二匹配陰陽成既
未既未復還爲夫妻始覺壺中有天地紅鉛
黑錫大丹頭從紅入黑是真修黑中取精赤
取髓解取赤黑藥無比取赤入黑保長生用
黑入赤天仙矣顛倒兩般總成還火龍變化
成天仙學道之人自思己貪財好色莫相傳
函谷關頭梁山口吾今鎸石留此言
　　　鍾離正陽真人還丹歌
一母産兩子一男復一女男是陰之宗女是
陽之主陰來陽既住不失本宗祖脾磨食自
消將得歸厚土學者亦如麻達者自今古見
龍不識龍逢虎不識虎龍不在東溟虎不在
西虜若向一源求昭昭知藏否若向東西覔
有目亦如瞽陽在陰之胞陰在陽之肚男白
女還赤自然成夫婦種麻即收麻種黍即收
黍向鉛不識鉛白頭多辛苦恍恍復惚惚二
物難可覩杳杳復冥冥三姓似親侣情交是
衆藥氣合無言語燒鉛汞自乾亦如猫伏鼠
　　　張紫陽真人石橋歌
吾家本住石橋北山鎖水關森古木橋下澗
水徹崑崙人飲泉時馨香馥吾居山内實堪
誇徧地盡種不謝花山北穴中隱猛虎出窟
哮吼生雲霞山南潭底藏蛟龍騰雲降雨天
濛濛二獸有時鬥一場玄珠飛伏見禎祥景
堪美吾暗喜自斟自酌醺醺醉醉彈一曲無
弦琴琴裏聲聲教仔細可煞醉勿人知昏昏
默默恰如癡仰觀造化工夫妙日遷西出月
東歸天是地地是天反覆陰陽合自然識得
五行顛倒處指日升霞歸洞天黄金屋白玉
椽金童玉女侍衛前南辰北斗分明布森羅
萬象見無邊無晝夜要綿綿聚散周天火候
全欲知金丹端的處尋師訣破水中鉛水生
火火生水水火須分前後隊要辨升沈識主
賔鉛銀朱汞方交會有剛柔莫逸意知足常
足歸本位萬臣齊賀太平天恁時國富民安
喜此箇歌好推理同道之人知此意後來一
輩學修生即是存想并行氣在目前甚容易
日用之中自家底縱饒先輩五十年問你從
前學甚事此一門有滋味服得之人妙難比
先可去病後延年用火烹煎變陽體學道人
自思己休被旁門小法制只知眼下嚇他人
不覺自身暗憔悴勸後學須勇志莫徒抛家
任他地妙道不離自家身豈在千山并萬水
莫因循恣貪鄙火急尋師覔玄旨在生若不
學修生未必來生甚胎裏既有心要終始人
生大事惟生死皇天若負道人心沈我三塗
爲下鬼
　　　馬自然金石誥
大海東頭紅日輪青山幾度碾爲塵百年三
萬六千日一日死生多少人九轉靈丹非五
金若無神授恐難尋欲知母子真仙訣鍊藥
先須學鍊心何必燒丹學駐顔鬧非朝市静
非山時人欲覔長生藥對境無心是大還速
養丹田速養神好將陰德濟生民此身不向
今生度更向何生度此身欲得長生調伏心
莫觀往事與來今但向静中神氣合何愁不
到大仙林
　　　純陽吕真人玄牝歌
玄牝之門號金母先天先地藏真土含元抱
一賴生成一氣綿綿亘今古華池神水天地
根鍊之餌之命長存自古神仙無别法皆因
玄牝立其根玄牝之門人罕識想腎存心謾
勞力神仙破盡諸旁門往往愚迷猶自執借
問如何是玄牝嬰兒初生先兩腎兩腎中間
一㸃明逆爲丹母順成人一陽萌處急下手
黑中取白無中有一時辰内管丹成九載三
年徒自守世人若識真玄牝不在心兮不在
腎窮取生身受氣初莫怪天機都泄盡
　　　又純陽真人大丹歌
三清宫殿隱崑巔日月光浮超紫煙池沼泓
泓翻玉液樓臺曡曡運靈泉青龍乘火鉛爲
永白虎騰波汞作鉛欲得坎男求匹偶須憑
離女結因緣黄婆説盡千般計金鼎開成一
朶蓮烈女擎烏當左畔將軍戴兔鎮西邊黑
龜却伏紅爐下朱雀還栖華閣前然後澄神
窺見影三周功就駕雲軿
　　　又性命歌
鍊金丹不達性此是修行第一病只修真性
不修丹萬刦陰靈難入聖達命基迷祖性恰
似鑑容無寶鏡壽同天地丈夫兒把握陰陽
爲本柄性命全玄又玄海底洪波渡法船生
擒活捉蛟龍首始知匠手不虚傳
　　　李仙君金丹賦
道本無象丹生自然既飛騰而見寳遂服餌
以登仙擒二物於爐中名爲龍虎鎖五行於
洞裏别是山川昔人遊希夷之郷抱正一之
術欲壽之長遠也比於天地欲身之堅固也
同於金石於是採汞之質鍊鉛之實煅以大
火進則盈而退則虚藏之中宫採有時而用
有日由是西海庚辛之髓東方甲乙之精吐
粹孕秀開花發英觀其體則合同而異究其
妙則凝結而成離女坎男匹配而終須不死
日烏月兔往來而自得長生八卦旁羅九宫
森布三百六旬有變迁之節氣二十八宿無
襲𨇠之軌度汞伏鉛而鉛伏汞難窮造化之
源陽生陰而陰生陽孰辨推移之數杳杳冥
冥中含太清自無質而生質本無名而强名
知其機者能盗化工之用味其理者但惜真
元之精鍊以九還能超凡而入聖吞之一粒
解返老以爲嬰嗟夫古驟今馳朝奔暮役家
家之白雪輕棄箇箇之黄芽抛擲素景去而
不能駐紅顔改而難再澤思南柯之夢覺富
貴難憑念北邙之塚高功名謾立彼有鍊朱
砂而爲紫粉煅黑錫以取玄霜或餐霞而餌
栢或辟穀以休糧舉曰至藥誠非古方何異
緣木求魚木愈高而魚愈失鑚冰取火冰益
深而火益亡殊不知身者氣之宫氣者神之
府以真氣而續真氣則神不散以真精而補
真精則形有主自然白骨生肉而枯骸還魂
可以追赤松而繼彭祖
　　　天來子青龍歌
天來本是清閑客幼讀儒書崇仕節不因宿
世有仙緣争得真師傳妙訣傳妙訣話無多
臨行付我壺中歌歌中不説常人語教集神
仙不死科藥一味無根無始先天氣敷陳奥
旨有丹書悟真篇參同契參同契説仙方後
漢真人魏伯陽託易立言明大藥留爲萬古
丹中王日月精天地髓包括金丹玄妙理言
微文淡道幽深不遇真傳難擬議悟真篇分
明説長生不死天仙訣紫陽祖師憫將來爲
他更把天機泄人已老鳥空啼啼過北邙山更
西沁園春曲傷心處下手速修猶太遲要修
行求大道莫認三峯招業報三千六百盡旁
門除却金丹皆妄造揚大道播玄風振作西
南一代宗若問仙翁真的派原來自號紫陽
翁昔仙翁遭配譴邂逅杏林傳釋免毗陵嗣
後付泥丸玉蟾耜祖名既建嘆塵世鏡中花
人生能有百年華要復本來真面目五行無
處覔根芽覓根芽須趁早莫待自身鉛汞少
一年過了一年稀水流花落人空老人已老
要修行何須持戒與看經但毋揀擇除憎愛
平等施心道自亨要修行甘忍辱唾面自乾
無報復我若虧人禍自延人還虧我翻成福
求大道體剛金患難憂慮勿動心富貴貧窮
天已定失無得有任浮沈要修行有功課學
道先須學打坐若還枯坐又徒然畫餅充飢
終受餓學大道置丹房室要深明地要良地
若不良神不守縱饒真種也虧傷要修丹須
結友同志三人互相守若無同志一般人大
藥難成金汞走學大道要知音丹頭須用水
中金若非積行并陰德走徧天涯没處尋要
修行待時至得遇師傳毋造次深藏切莫向
人誇恐惹殃魔妨大事學大道要家門全藉
温和養至真土德厚時丹德厚但言憂道不
憂貧若憂貧難辨道丹道成時都不要五湖
四海任遨遊自有行厨供禄料學修真混俗
處不在抛家棄妻女四時衣飯要人供尤忌
朝昏避寒暑丹成後可出家洞府名山閲歲
華露宿風餐遊海島雲鞋月杖翫天涯要修
行休惹債酒色財氣誰不愛常人愛著損精
神我若愛時無障礙我愛酒有仙友不用方
升并曲斗雪山一味好醍醐傾入葫廬頻到
口我愛色與人别不向洞房深處歇煙花堆
裏隱神仙靈山會上尋迦葉我愛財有道來
不買佳人美貌才買箇嬰兒并姹女終朝清
浄坐臺丹我愛氣有威勢不似項王争霸位
東洋海底斬蛟龍西華山頭誅虎兒龍能吟
虎能嘯捉虎擒龍有關竅恐君不信問觀音
龍女獻珠明道妙龜能飛蛇能舞隱在北方
號真武陰陽混作水火精仙聖降歸爲道祖
性之根命之蔕同出異名分兩類合歸一處
結成丹還爲元始先天氣命之蔕性之根元
始巍巍太上尊取來鍊作長生藥一粒教君
性命存日之精月之華隱在西南離坎家捉
來鎖在乾坤鼎翡翠雲生罩紫霞月之華日
之精玉兔金烏兩曜明西去東來無定向二
弦合處大丹生陽神魂陰神魄魂魄相藏互
室宅要尋魂魄到乾坤仍向坎離翻日月陰
神魄陽神魂識者先從戊己門戊己門中有
真土須憑玄牝立其根水向鉛只一味不是
精神不是氣元來即是性命根隱在先天心
坎内君不見上天途修丹無障要陰扶請觀
晋伐旌陽令拔宅飛昇世豈無又不見蓬萊
路三千行滿乘雲去昔日唐朝吕洞賓至今
猶自尋人度
　　　天來子白虎歌
欲撈北海波心月先縛南山嶺上雲若也有
人知此意便堪飛舄見元君半輸月照西江
上一箇烏飛北海頭月落烏沈尋不見廣寒
宫内倒騎牛玄牝之門鎮日開中間一竅混
靈臺無關無鎖無人守日月東西自往來鉛
鼎光生影射簾江山白雪落纖纖瑶池宴罷
歸來晚偷得蟠桃一顆甜採藥要明天上月
修丹須識水中金月無庚氣金無水縱有真
鉛枉用心不死谷中親下種無根樹上自開
花結成一顆渾淪果吞入丹田似火霞人生
七十古來稀卦氣將終莫可追下手速修猶
太晚無常臨限悔來遲富貴貧窮命有無修
行辨道暗乘除人生不作神仙侣枉做男兒
大丈夫道祖玄天聖誥文分明龍虎是全真
誰期一日青山夢六合中藏萬古春巍巍六
道本無情一氣纔分萬化生同出異名爲道
本異名同出是丹名白玉城頭運玉液黄金
鼎内種金蓮一時火足丹成易十月霜飛藥
要堅山頭虎嘯風生處海底龍吟浪起時虎
嘯龍吟交戰罷風恬浪静産嬰兒青龍跨火
翔朱雀玄武飢吞白虎金顛倒坎離由戊己
抽添須藉丙和壬半斤真汞半斤鉛正值中
秋月上弦若遇子初休要採如逢望遠不堪
言視之不見未爲盲聽爾無兮乃謂聾若解
見他如見己聽如不聽是真聰玉兔東沉翻
作熱金烏西出反生凉自知顛倒玄中妙莫
較人前短共長顛生倒倒生顛生箇嬰兒没
姓名要識嬰兒誰氏子先天先地混元精奇
器生成果妙奇包含萬象合天機星辰日月
隨機轉倒過乾坤也不知上德無爲無所作
下德爲之有以爲若要道生居上德須從下
德造根基偏見休誇廣究參未明根本莫高
談真本真根乾坤是識得方知道不難
　　　劉海蟾真人還丹破迷歌
傳聞世人有金丹學者如麻達者難不在水
不在山元來只是在人間咫尺還丹人不識
子後午前氣裏覓扣齒擊鼓數千般要覓金
丹轉見難閉目藏睛猶定思口内出時聽不
得將爲此法便上天元來痛痒不相干百日
行氣不見功只到老死一場空聖人行氣自
消息身命不從氣裏得閉氣肚大面又黄謾
將行氣勞心力何人行氣得升天甚人行氣
得延年千人行氣千人死烹鍊金液不如此
神仙大道只憑丹一還可以住千年三十六
氣安神法子後午前無住歇又嘆愚人愛參
禪一緣一會鬥巧言言盡口訣難免死真箇
佛法不如此真箇佛法便是道一箇孩兒兩
箇抱二氣成合一粒丹更於何處覓神仙真
鉛真汞真龍虎不識刀圭到處取若會法一
句言便知鉛汞識金丹金丹要會非難會人
心狡猾生朦昧眼前覷著不認真認著行氣
悮子身妄識行氣幾時通金丹百日便成功
三田長得黄芽在萬年之中身不壞子後當
行四箇功陰陽相下總相通外取陰來陽有
裏顛倒思量全在己左手捉著青龍頭右手
拏住白虎尾一時入口漸甘甜方知此物能
香美只此便是水中金妙達玄門具箇理
諸真内丹集要卷上















諸真内丹集要卷中鼓七
　　　　海天秋月道人玄全子集
　　　王母口訣
飲食不止身不輕聲色不止神不清思慮不
止心不寧心不寧兮神不靈神不靈兮道不
成其要妙者不在乎瞻星禮月苦體勞形所
貴者湛然方寸無所營營神仙之道乃可長
生又云除垢止念静心守一
　　　太上内觀正訣
生不生爲體
　如生者是人心心者有三心過去未來見
　在者是也過去心生者名為思未來心生
　者名為想念見在心生者名為逐境此三
　心者晝夜不停勞神損氣喪人之真靈昩
　元初之法體輪迴萬刼皆是三心古往今
　來誰能得脱若要得離悟父母未生之前
　本來面目有箇甚麽非心非念物我兩忘
　自然合道故曰生不生為體也
滅不滅爲用
　滅者諸慾不生萬緣齊斷心念兩忘為之
　滅也不滅者是人之真性真性者道之用
　道者性之體體用分明應物不昩頭頭脱
　灑性顯心亡故曰滅不滅為用
體用得真常
　得真常者每日不間斷是也
真人自無夢
　無夢者時時在道自然無夢也
前念爲賓
　賔者客也心者名為客客來休接待便教
　過去是也
後念爲主
　為主者知念撥念是也
念起不着
　不着者就路還家本無根緒清浄經云内
　觀其心心無其心外觀其形形無其形遠
　觀其物物無其物三者既悟惟見於空非
　色非象是也
前念爲念
　前念無風起浪也
後念爲照
　照者是水水落還源
除垢止念
　止念滅不滅用也
照心守一
　守一者常德如始得意忘言是也
唯滅動心
　常知常覺
不滅照心
　不滅照心定慧圓明也
照心不滅
　照心不滅者在慾無慾居塵出塵也
體若太虚
　體若太虚者視之不見聽之無聲注云離
　種種邊也
但凝空心
　空心者内外無着也
不凝住心
　内觀其心心無其心也
動則用照
　百花林内過一葉不黏身
不依一法
　父母未生已前非心非法有甚不是也
而心常住
　内想不出外想不入
沉空寂而無照
　忘無可忘無可忘也
動被物牽照而無寂
　則知其動不處其静認識神為主轉物不
　離故也
寂照兩全
　清静合道也
洞合道源
　明明朗朗神定炁冲薰蒸百脉無所不至
　遍滿周天也
寂照兩泯
　人牛不見超證無方也
清風滿軒
　正達無為返本還元
有生不生
　萬緣齊斷也
有化不化
　浩劫常存
生者不能生
　身如枯木心似寒灰
化者不能化
　性住命停也
故能常生常化
　常生者陽之炁常化者是五穀之精陰得
　九陽真炁乃自化也
無時不生無時不化
　無時不生者是心火時時下降無時不化
　者得腎水刻刻上升冲和炁透遍滿周流
　得觀内境常無間斷鍊精化炁鍊炁成神
　鍊神合道經云知之修鍊謂之聖人也
　　　玄元口訣
黑鉛紅汞大丹頭從紅入黑是真修黑中取
精赤取血解取赤黑藥無比用赤入黑保長
生用黑入赤天仙矣
　一是鉛又為君二是汞又為臣若鉛不真
　其汞難親若汞是親不失家臣青腰使者
　赤血將軍和合兩性異族同群白汞作腦
　黃芽為根化鉛為粉鍊汞為塵
　陰居陽位陽數陰匀月盈日𣅳寒暑區分
　開設法像赫然有文惟吾此道天地長存
　　　　鼎器歌
圓三五寸一分口四八兩寸唇長二尺厚薄
均腹三臍坐垂温陰在上陽下奔首尾武中
間文始七十終三旬内一百善調匀陰火白
黃芽銀來去遊不出門漸成大情性純即歸
一還本源至一周甚辛勤密防護莫迷昏途
路遠甚幽玄若達此會乾坤子午沾浄魄魂
得長壽入仙村樂道者尋其文諦思之不須
論
　　　金丹火候祕訣十二句
日月本是乾坤精卦象周廻甚著明前三五
兮後三五五六三十復還生生兮滅兮周十
二十二中分二十四二十四氣互推遷萬象
爻鍊都在此水銀一味分爲二變化陰陽成
既未既未却配爲夫妻始覺壺中有天地
　純陽真人云大哉一十二句契合五千餘
　言始初本性乃元宗元相之至神主命之
　一靈也命蒂之根源即先天也無形之至
　精保性之一氣也精神即性命之本始也
　此一靈真性盖為心所昩也純一之命皆
　因身所役也若能全身而命基永固心澄
　而性本虚靈命不得性而安能保守性不
　得命而未可長安性命本一變動為二今
　之學者各執一邊若要成全真大道無非
　性命合一欲得性命合一直須心清意静
　心意清静則萬法自然歸其根也今凡世
　之人不能全其性命而了其大道者何也
　盖因心逐物移性被物轉意慕色而命為
　色喪出此二境者着小術而有動有作執
　邪法而妄修妄為須有金丹藥物之名抽
　添採運之字萬種千般總為異號耳若知
　金丹無相藥物無名火候無時抽添無作
　能如此者莫執一法休着一邊赤灑灑不
　存一毫露堂堂靈光普照始達自然之路
　方入大道之門便知無為而為是名不採
　之採假如養命不知性如谷中神見性不
　全身如陰鬼無光若能性真命全名稱道
　德之仙
金液還丹歌訣
金液還丹仙華流高飛天翔登天丘赤黄之
物成須臾當時雌雄分亂珠可以騰變致行
厨靈人玉女與我俱岀入無間天同符其精
凝霜善沉浮汝其慎敬必來游
　凡欲修真養性行道紀形結炁成神始終
　無窮者莫先乎静故性静以為定神静以
　為變炁静以為生將静之時反聽内觀心不
　妄念口不妄言形不妄動無色之色為之見

　無聲之聲為之聞無味之味為之甘不言
　之言為之教神景為之降福德為之臻和
　氣為之應矣子欲静神先須沐浴齋戒二
　十五日然後精鍊己身魂魄和平乃可入
　室入室之後或丹蛇來注子心或王母來
　降或道身應見此皆身中之神試子耳但
　勿驚怖有問勿對有所傷犯亦勿為懼但
　安心定意其物自去經二十五日四十五
　日八十五日一百五日一百二十五日一
　百五十日一百八十日並有神來皆是試
　子但安心勿對不能為害若生怖懼為試
　不過則失道矣戒之慎之一百八十日後
　室内自眀安危存亡無不預知身中宫府
　一一皆見二百八十日後萬病皆除一年
　之後瘢痕皆滅千日之後形神俱妙與聖
　合真矣
　　　金丹證驗
一者下大工夫須是謹守百日處於静室外
無所着内無所思身如槁木心若寒灰萬緣
頓息與太虚同體以靈光爲用晝夜慇懃三
五日間自然心定炁和喜悦無窮謙弱恭順
於人聖人言五日一候也
二者忽然覺心火下降腎水上騰五臟生津
百脉通流心經上湧鼻聞異香舌生甘津已
絶飲食晝夜無寢
三者坎離交媾精炁逆行乃得百關開通四
肢百脉和氣流行也
四者夜間如晝隔墻見物預知人事上見天
堂下見地獄物不能礙乃是靈光所至
五者夜間丹田炁生前通炁脘後通密户頂
上紅霞繚繞眉間湧出圓光眼中睛明流溢
不得爲怪此是藥力所至也
六者智神踴躍自歌自舞口發狂言著撰詩
詞不能禁止乃是三尸所使若不守之前功
俱廢也
七者或喜或悲逢人談笑論玄説道亦是三
尸鬼惑亂也
八者雖是百關開通其中五穀炁未除陰炁
未盡疾病未消修行之人須要與天盟誓精
心百鍊斷絶愛念慳貪除去人我與物無私
正念見前内外如一奪天地之正氣抽陰换
陽飲食或多或少鼻中流濁不止口中臭穢
腥臊嘔逆
腹中常常升降雷鳴電激風雲發泄前後俱
升鍊穀如銀膏彈丸相似
腸胃中鍊出惡物臭穢不常次漩下如酥酪
油膩馥鼻異香諸人皆聞也
小便漩下五色硃砂此是盗得萬物也若不
謹守炁有走失心若懈怠體弱心虚三尸齊
起六耗皆來擾亂心神静坐生疑懼怖不安
睡卧驚悸惡境無窮矣
處於静室大忌臭穢諸般香味餘雜之炁又
忌生冷硬物鹹美辛酸之物若不避之五臟
之真炁却有損壞也
若五臟炁生升降無滯百脉流通元氣充腹
自絶飲食不飢不渴漸覺困悶不得爲怪七
巳已後氣力轉加神清炁爽晝夜無寐直得
萬神栖寂炁歸元海飲食自進矣
既食五穀大忌諸味有損生炁爲初漱之炁
不能敵穀炁也
忽然染疾邪炁攻心三焦不和五炁不生三
關閉塞飲食减少寒暑有時進退不常口中
酸澁上又不降下又不升心肺之間積聚成
血忽然逆吐出紫黑血三兩椀其病漸退
津液忽然上腭而降下重樓頃須嚥之異香
甚美洗滌三焦五臟六腑百關神穴盡皆玲
瓏自然冲暢三田返復銀河朗朗珍珠迸湧
萬病自消此填補天損也
每年食五穀口中常覺香味心神和悦一着
循環百脉皆順四時安泰自然合天地運動
陰陽之數日月往來間隔之期晝夜返復不
失其數也
耳内風吼心中驚恐雷轟電掣周身火起鍛
鍊金精群陰潰散三尸滅跡丹田炁和中宫
神聚内不見性外不見形恍惚之間如猫捕
鼠杳冥之内似鵰攫兔其火過清凉也
飲食減少漸生羸炁候或生或下臍腹疼痛
兩脇如錐刺六腑如裂帛聲此是臟腑宿疾
藥力攻擊一時發動常是焦渴以甘草湯服
之切忌諸般也
五神不清胸膈含悶心中恍惚睡卧不安不
得爲怪但要專心守之細細而退下惡臭異
物其病漸退也
偶爾百關通利萬神聚會五炁皆融歸於元
海自然俱定呼吸不從口鼻脉息不在寸關
此真大定也若定得百刻全功便是大羅神
仙矣
成生疾身體如火氣蒸燒四大日夜間迷悶
不省百節酸疼痛如敲碎火氣燒鍊筋骨如
綿偶爾間汗出無事此真脱也
只得水火同鑪五炁俱一四大無陰純陽流
注金液鍊形形神俱妙與道合真五行無用
神遊仙界物外逍遥
真炁滿足自然無陰時後神光罩體百脉冲
和樂聲千派已絶陰魔是謂修真之士應驗
也
行處自有聖賢差委金書紫詔時有到來身
在凡而心在聖也
　　　金丹類名
運入中宫謂之攢簇五行一身心不動謂之
降伏龍虎　龍吟則精凝虎嘯則炁固謂之
保固靈根　以精炁喻龜蛇以身心爲龍虎
打成一片謂之和合四象　以性攝情謂之
金木併　以情御炁謂之水火交　鍊精化
炁炁化神神化虚謂之三花聚鼎　舉心動
念謂之玄牝　心中之性謂之砂中汞　身
中之炁謂之水中金　外境不入内境不出
謂之固濟　寂然不動謂之養火　虚無自
然謂之運用　存誠篤志謂之守城　降伏
内魔謂之野戰　洗心滌慮謂之沐浴　端
坐習定謂之採取　抽坎中之陽補離中之
陰謂之抽添　四大五行不著處謂之玄關
天地未判之先一㸃靈光謂之真種子　神
居乾宫炁居中宫精居坤宫謂之三宫　歸
根之竅復命之關虚無之谷謂之三要　身
爲鑪鼎心爲神室鉛汞爲藥物　身中上而
炎者謂之火精中之炁也　身中下而潤者
謂之水炁中之液也　懲忿則火降窒慾則
水升謂之既濟　不能懲忿則火上炎不能
窒慾則水下降謂之未濟　真鉛謂之嬰兒
腎中精　真汞謂之姹女心中血　胎息謂
之黄婆脾中涎　情性謂之夫婦　元神歷
劫不壞如金之堅愈鍊愈明謂之金丹　九
乃金之成數情屬金情來就性謂之九還
七乃火之成數神屬火鍊神還虚謂之七返
　心澄意定性寂神靈二物成團　三元輻
輳謂之成胎　愛護靈根如龍養珠如雞抱
卵謹謹護持勿令差失毫釐有差前功俱廢
　陽神出殻謂之脱胎　歸根復命還其本
初謂之超脱　打破虚空謂之了當


諸真内丹集要卷中


















諸真内丹集要卷下鼓八
　　　　海天秋月道人玄全子集
　　　青霞真人内用祕文
僕自幼學道弱冠棄家歷遍江湖求師問友
得先師張悟真以來諸先生詩詞丹經傳記
熟讀精思尋文求義又遍叅道友術士窮歷
名山洞府討求石壁詩記晚遇海瓊先生指
迷之要率又遇率然居士於朱陵洞府作詞
章以相貽始得證海瓊之妙旨乃知年少初
學所求所見所聞俱是屋上架屋枝上接枝
殊不知屋便是屋枝便是枝何必遠求今既
得悟誠恐湮没無傳且念後之學者未必如
此留意因筆數語以貽後人有得之者可以
因義解義猛省用工雖不求師而師在其中
矣男子一身四大皆陰惟先天一氣是真陽
五臟六腑精津血氣皆非真陽惟先天一氣
是真陽不是吹嘘呼吸之氣亦無形影氣象
可見故悟真篇云以爲可見者不可用可用
者不可見此氣未受形之先在父母胎中先
受此氣便生兩腎便生兩眼由此生心生肝
生肺生脾生九竅四肢百骸然後人相具足
此氣止在兩腎之間名爲玄牝之門先師玄
牝歌言之甚詳世人莫能悟此今人宰牲曾
見兩腎之間腰膂去處有一空膜之中有氣
呼吸膨亨至肉冷方息者此也此氣未死之
先血氣全盛魂魄相屬内含五彩暖氣如湯
人一死則如牲畜血氣一散而此氣餒矣人
身亦然只此一氣便是金丹大藥故先師以
心肝脾肺腎腸膽精津氣血液涕唾爲非道
又以精神魂魄意似是而非者此也人之一
身左足太陽右足太陰兩足底爲湧泉穴發
水火二氣自雙足入尾閭上合於兩腎左爲
腎堂右爲精府一水一火一龜一蛇互相橐
籥兩腎之間虚生一竅是爲玄牝二腎之氣
貫通玄牝之間由此發黄赤二道上夾脊雙
關貫二十四椎中通於心復入膏肓之下會
于風府上朝泥丸而下通明堂散灌五宫下
入重樓玉闕直至絳宫復流入於本府日夜
循環周流不息皆自然而然即不是動手脚
做成底而今人皆流入旁門者不知虚無自
然默默運用之理却妄行屈伸呵嚥擦摩引
導存思注視遂成妄想妄作返至成疾如白
蓮道人箇箇面黄運氣道人箇箇病蠱夫此
氣在人人人一般即無多少有涵養的做得
成無涵養底做不成其流行出入往來自有
定數如海中潮候弦朔必應上天斗柄子午
自移又如女子月經病瘧疾人應時而至確
然不差此氣遇陽時爲火陰時爲水火即木
液水即金精又左腎爲坎坎中有戊右腎爲
離離中有己戊己二土合爲圭字又名水中
金刀者金也故名刀圭又火即木水即金爲
金木無間水火同郷金木水火只是一土而
一土總五行耳先師以爲五臟六氣六腑元
精正謂此爾此氣時至自然運轉不假人爲
凡言轆轤三車黄河曹溪者取象如此非人
力强爲也此氣當以子時而至爲陽火午時
而至爲陰火以卯時而至爲木液以酉時而
至爲金精卯中有甲酉中有庚故須採取用
甲庚子中有戊午中有己故運真土用子午
其實一物然采取必用甲庚運火不拘子午
自非洞曉乾坤升降陰陽盛衰藥材老嫩水
火潜亢之理不足以語此然先師言之甚詳
而後人愈疑之者何也皆緣泥於虚無故不
知下手用工是以胎息不成而歸於頑空忽
於自然而溺於妄想强作是以心神枉費而
返以致疾夫虚無者言其不可見聞自然者
言其可以迎取今以采取火候等逐節工夫
言之淺深並不假譬喻以誤後人直截句句
分明節節緊切但謹守奉行無不應驗凡未
入室已前且理會安排采藥每日夜且習打
坐坐一定自然骨節開關脉通自膀胱至夾
脊如車輪運轉先天一氣自然由三關上朝
泥丸下重樓入絳宫然其來有時采亦有時
須得甲庚旺相之時默默端坐不須用力摩
動須臾覺頂中火熱喉中甘露降滴滴而下
便以目内視以意内送直納之於絳宫而止
凡一日之内以甲應上弦庚應下弦自子至
卯爲上弦得汞半斤自午至酉爲下弦得鉛
八兩采甲汞庚鉛各半斤自然定數所謂鉛
見癸生須急采金逢望遠不堪嘗者言甲庚
之時木水金鉛方生須以此時采取也如此
謂之采取然初采取不記年月久久積之方
成罏鼎夫一身罏也絳宫鼎也今人以脾宫
爲黄庭頂中泥丸爲鼎皆非也年月既久罏
鼎方成然成後種藥夫藥物一生且采且鍊
采而積之者爲藥鍊而成之者爲火采之則
一日有一斤之數鍊之則一日有一銖之得
采藥之時須乘甲庚旺氣行火之法須忌甲
庚沐浴有此不同耳采藥之法亦如安鼎不
過因其自然之來而迎之以意送之以目故
丹書言黄婆青女黄婆意也青女眼也以意
逢迎謂之黄婆媒合以目内送謂之青女傳
言人身之氣隨意而動意行即行意止即止
故送入鼎中隨意而止不復下流謂之采藥
藥即入鼎然後有火候聖人傳藥不傳火以
火與藥同歸而殊途同情而異功故爾子爲
一陽至巳爲六陽言自子至巳爲火得六數
而六陽成乾當自子至巳以意迎之謂之進
火謂之添汞午爲一陰至亥爲六陰自午至
亥爲水得六數而六陰成坤當其自午至亥
不必迎之謂之退火謂之抽鉛子巳爲火午
亥爲水言火不言水者添進則爲火抽退則
爲水自然而然不假人爲丹經云河圖洛書
之數者言其火候自然與彼生成之數合爾
非必求用力以合此數也言朝屯暮蒙晝姤
夜復者亦言與此卦默合非必用力求合此
卦也如運用之説則言此氣運行周流五臟
百脉如亥子旺腎寅卯旺肝巳午旺心申酉
旺肺辰戌丑未旺脾自然此氣流行由旺宫
而出亦不必妄想此時此臟有此氣出入流
通然采取造鼎之初則無禁忌時至則爲既
了則休至如入藥行火則須擇日入室一毫
俗事不妄干涉使耳目鼻口四象相忘胷中
澹然虚室生白有一所著便是封固不牢藥
物走漏便不是道既居室内惟半饑半飽不
可求睡務使胸次惺惺常常提醒見藥即采
遇火即行一年之内只除卯酉二月不行水
火以卯木旺以酉金旺木旺則火旺金旺則
水旺故爾除此二月不須行火如行火則返
過而傷丹一年十二月除卯酉二月止存十
月故十月而成胎過十月又不須行火行火
則又傷丹此之謂火候十月胎成移入泥丸
謂之换鼎此時胎氣既足如人已生但須乳
哺之耳此時工夫不須行火候亦無沐浴只
是温養如此三年九載則天門自開嬰兒出
入往來無礙位登仙翁矣此首尾用之説皆
是自然而然不假人力强爲妄想不過臨時
以意迎逢之而矣此本是積日累月造鼎安
罏一年十月結胎行火先師以爲一日金丹
黑赤紅又謂頃刻可成者何也言一時半日
之工夫可奪一年半紀之造化當其藥生火
到之時不過頃刻逢迎故謂之金丹頃刻而
成即非終日終夜勞神苦思强爲妄想也夫
藥物罏鼎火候沐浴胎息嬰兒運用抽添主
賔刑德浮沉升降鉛汞水火真土金精一應
言語都是改名换姓其實只是一物勾鎖連
環自可熟讀其義自見其有下手工夫虚無
自然之説先師許多丹經詩詞盡矣叅同脗
合一以貫之如此而已言之非難行之爲難
行之非難守之爲難也何以守之爲難大抵
旁門小法俱無報應惟有金丹一件即有報
應今人采藥少年者半年工夫中年者一年
工夫老人須三年工夫忘形念静坐默然采
取之後時節到來耳目手足清健百病俱無
自然兩腎火起夾脊如車輪泥丸如湯澆口
中常有甘露滴滴而來若能不睡存神百念
俱絶不過兩月餘日目生神光此心明了若
有慧性此其驗也得之不可便以爲至道否
則便成風顛至如三月行火之餘時時刻刻
工夫不差則七竅光明須有金光明如車輪
内外洞視遠接鬼神當此之時嬰兒已生形
象不可便縱其運動出入須要謹護牢收否
則火漏丹敗十月既滿嬰兒受氣已足自然
如瓜果之熟根蔕自落然後出入往來不可
離身丈尺不可遠出一出便須收回否則神
一出而迷返遂去投胎奪舍不復顧屋舍矣
且待三年九載日子滿足骨骼老成如人生
十數歲知人事輕重淺深方可縱其自然往
來出入至此時則飛昇變化真仙矣猶有魔
障當其入室坐忘之時聰明倍生神異百出
凡天下奇奇怪怪之事生前死後之果神仙
希有之遇鬼神驚怖之事會集于前真如慧
眼又如神明依附此皆魔障所生不可便以
爲道須要把捉一念堅凝所謂太玄之一守
其真形切不可見女爲真縱情爲性如此守
一方能成道今人多於此時無定見定力故
爲外邪所附不惟學道無成反爲顛風遂以
爲神仙渺茫惜哉僕平生讀書訪友叅師問
道躬行實踐所見功驗如此併以告之未來
學者有志之士得此而讀之尋文揣義叅之
先師丹經遺論求之道藏祕文當一一皆合
恒能依此修行十月胎成移鼎温養之後又
叅向上一着方可看悟真下篇求精進法又
當有自然希有之遇有不可以言傳之妙若
不如此次第行之則身中無胎嬰兒不育叅
禪學道如水無源如木無根竟成有漏頑空
到老無成終歸輪廻惡趣如丹成之後或投胎
奪舍飛昇尸解又是丹成之後修行淺深把
投定否如何有此報應即是合用工夫處不
可放縱一步就中飛昇爲上尸解次之奪舍
又次之投胎爲下矣至如飛昇尸解二者又
須功圓行滿代天行化有濟物利人之勞方
可至也若無功行但可延年益壽亦不能爲
仙也何以言之神一去而不回則氣一絶而
不甦上爲奪舍下爲投胎又下爲無着之鬼
要免輪廻苦趣除非見性方可脱離生死僕
念世人愚迷談道千萬功成者一二故併述
之以爲來者之戒不揆輕泄漏慢冒戒書此
後有作者得此而讀之亦是有縁如見君父
如對師資當珍藏什襲永爲身寳非人勿傳
得人勿祕有違此盟先禍一身後及九祖永
墮無間無有出期可不戒哉時宋咸淳甲子
十一月望前三日謹書于南嶽朱陵洞天
　　　論八關節
一下火功須是謹守百日處於静室外無所
着内無所思身如槁木心若寒灰萬縁頓息
與太虚同體以靈光爲用晝夜慇懃三五日
間自然心定氣和喜悦無窮謙弱恭順於人
也
二忽然覺心火下降腎水上騰五臟生津百
脉流通心經上湧鼻聞異香舌生甘津已絶
飲食晝夜無寐中黄經云但服元和除五穀
也
三坎離交媾精氣逆流方得百關通透四肢
百脉和氣通流也
四夜間如晝隔墻見針預知前事上見天堂
下見地獄物不能礙乃是靈光所至也
五夜間丹田氣生前通氣脘後通密户頂上
紅霞繚繞眉間湧出圓光眼中睛明流溢不
得爲怪此是藥力所至也
六智神踊躍自歌自舞口説狂言著撰詩詞
心動不能禁止乃是三尸所使若不謹守前
功俱廢也
七見人或喜或悲逢人談笑論玄説道亦是
三尸鬼惑亂也
八雖是百關開通其中五穀未除陰氣未盡
疾病未消修行之人須要與天盟誓精心百
鍊斷絶愛念慳貪除去人我與物無私正念
現前内外如一奪天地之正氣抽陰换陽學
道之士若不謹守氣有走失心若懈怠妄想
邪思三尸齊起六耗皆來擾亂心神静坐生
疑懼怖不安睡卧驚悸惡境無窮矣
　口中語少　腹中食少　心中事少
　夜間睡少　依此四少　神仙必了
　修行不在意荒忙　常把心猿意馬降
　世事不貪常守分　外牽不動内安陽
　少言省語精情爽　養氣調神第一强
　夜使少眠還不睡　三尸五鬼自消亡
　　　論六通訣
一心境通二神境通三天眼通四天耳通五
宿信通六他心通若行過不可着他進道之
士十二時中常似一時名爲無間斷静坐之
間志在調息綿綿體爲性時時不昧湛然不
動是謂安心夜忽然滿室如晝心似冰清玉
潔到此地面非爲大事如井窺管見於天三
花聚鼎五氣朝元乃是氣候之所變也静坐
之間忽一性跳出形軀之外便嫌四大臭穢
若到此時慧性覺之乃心境通静功勿退或
居一室或居環堵不知户庭萬事未來之時
自知猶如隔墻見針乃是静功所至名神境
通若到此時正要加志鍊磨睡眠忽然心神
閉塞坐卧不知混混沌沌不辯東西若到此
時休得心忙慧心覺之混混之間忽然心地
大開地理山河猶如掌内觀之心神踴躍氣
極無極乃是天眼通到此加志勤行休執偏
了坐間忽然聽天人之語撥去休着恐是邪
境乃是天耳通或晝或夜入放大定觀透三
界之因果到此地面乃是宿信忽通若心常
慧燭光明永夜清宵無思無罣寂然常信不
離本室顯身外之身他方都見神聖之通也
乃是他心通後有鍊形鍊氣之法若鍊氣則
在希言若鍊形則無私無慾此二事謹謹護
持休得中路而廢地久天長功大數足自然
改换形軀或是内瀉或是外表則滿身瘡出
臭穢不内瀉則大小腸中自出五般顔色若
到此時休恐怖换盡陰滓水殻自得身體安
樂如能换骨如蛇退皮如蟬脱殻乃信形神
俱妙與道合真方見出世之功恁時撒手而
行飢來飯困來眠未升之時隨緣住世數足
則獨步登雲自在逍遥任從天斷學道之人
可詳察矣



諸真内丹集要卷下















