#+TITLE: 劉子--袁孝政
#+DATE: 2016-06-11 12:27:13
#+SOURCE: github.com/kanripo/KR5d0053 master 36b9f481                
劉子卷之一無一
　　　　播州録事參軍袁孝政註
　　　清神第一
形者生之器也心者形之本也神者心之寳
也故神靜而心和
　心靜無勞汝形間靜不擾其性情者去塵
　遠穢故天清而白日昭河清而聖人出時
　清即太平水清即魚躍神清即無累心清
　即影直神者深智之名清者不濁之稱若
　能清潔其身則垢不染穢焉能靜其心神
　身無損累故孔子以伯夷叔齊可言清矣
心和而形全神躁則心蕩心蕩則形傷將全
其形先在理神故恬和養神則自安於内清
虚棲心則不誘於外神恬心清則形無累矣
虚室生白吉祥至矣
　人心内若生白而不濁則吉祥至矣瞻彼
　不闋者虚室生白人心若空虚則純白獨
　生司馬彪曰闋空也止也
人不照於昧金而照於瑩鏡者以瑩能明也
不鑑於流波而鑑於靜水者以靜能清也鏡
水以明清之性故能形物之形由此觀之神
照則垢滅形靜則神清垢滅則内慾永盡神
清則外累不入今清歌奏而心樂
　韓娥善歌欲之齊唱歌行至雍門大雨雪
　糧盡欲唱歌乞食雍門人不識以杖擊之
　韓娥乃悲哭雍門人聞其哭盡皆悲泣三
　日爲之不食有智者謂娥曰子既善歌可
　止哭而歌韓娥即唱歌其歌清暢可動梁
　塵雍門人聞之三日忘其食也
悲聲發而心哀神居體而遇感推移以此而
言則情之變動自外至也夫一哀一樂猶塞
正性况萬物之衆而能拔擢以生心神哉故
萬人彎弧以向一鵠鵠能無中乎
　鵠是奸黠之鳥故人皆之於射比喻人心
　萬端情亂心蕩如彼鵠中箭也
萬物眩曜以惑一生生能無傷乎七竅者精
神之户牖也志氣者五藏之使候也耳目誘
於聲色鼻口之於芳味肌體之於安適其情
一也則精神馳騖而不守志氣縻於趣捨則
五藏滔蕩而不安嗜慾連綿於外心腑壅塞
於内蔓衍於荒淫之波留連於是非之境而
不敗德傷生者蓋亦寡矣是以聖人清目而
不視靜耳而不聽閉口而不言棄心而不慮
貴身而忘賤故尊勢不能動
　昔堯讓位與許由許由不受洗耳於河也
樂道而忘貧故厚利不能傾容身而處適情
而遊一氣浩然純白於衷故形不養而性自
全心不勞而道自至也
　　　防慾第二
人之禀氣必有情性性之所感者情也情之
所安者慾也
　慾者貪愛之原奢淫之本也故夏癸商辛
　以慾亡國慶封智伯以慾亡家皆由不防
　微慮遠積小成大故太公六韜曰兩葉不
　去將尋斧柯熒熒不滅炎炎奈何此爲小
　之不除禍之大也
情出於性而情違性慾由於情而慾害情情
之傷性性之妨情猶煙波之與水火也煙生
於火而煙鬱火冰出於水而冰遏水故煙微
而火盛冰泮而水通性貞則情銷情熾則性
滅是以珠瑩則塵埃不能附性明而情慾不
能染也故林之性靜所以動者風摇之也水
之性清所以濁者土渾之也人之性貞所以
邪者慾眩之也身之有慾如樹之有蝎樹抱
蝎則還自鑿身抱慾而返自害故蝎盛則木
折慾熾則身亡將收情慾先歛五關五關者
情慾之路嗜好之府也目愛綵色命曰伐性
之斤耳樂淫聲命曰攻心之鼓口貪滋味命
曰腐腸之藥
　肥肉美酒腐腸之藥
鼻悅芳馨命曰燻喉之煙身安輿駟命曰召
蹷之機
　疏受曰貧賤常思富貴富貴必履機危於
　是掛冠東都門外辭老歸家群公送者千
　人庾信曰群公别二疏二疏者疏受兩兄
　弟也故曰兩疏見機解組誰逼書曰居寵
　思危罔弗惟畏
此五者所以養生亦以傷生耳目之於聲色
鼻口之於芳味肌體之於安適其情一也然
亦以之死亦以之生或爲賢智或爲庸愚由
于處之異也譬由愚者之養魚鳥也見天之
寒則内魚於温湯之中而棲鳥於火林之上
水木者所以養魚鳥也養之失理必至燋爛
色聲芳味所以悅人也悅之過理還以害生
故明者刳情以遣累約慾以守負食足以充
虚接氣衣足以蓋形禦寒靡麗之華不以滑
性哀樂之感不以亂神處於止足之泉立於
無害之岸此全性之道也夫蜂蠆螫指則窮
日煩擾蚊虻噆膚則通宵失寐蜂蚊小害指
膚外疾人入山則避蜂蠆入室則驅蚊虻何
者以其害於體也嗜慾攻心正性顛倒嗜慾
大害攻心内疾方於指膚亦以多也外疾之
害輕於秋毫人知避之内疾之害重於太山
而莫之避是棄輕患而負重害不亦倒乎人
有牛馬放逸不歸必知收之情慾放逸而不知
收之不亦惑乎將收情慾必在脆微情慾之
萌如木之將蘖火之始熒手可掣而斷露可
滴而滅及其熾也結條陵雲煽熛章華
　熛者火焰飛也煽者火然也楚有章華之
　臺甚高大楚王好勇放火燒此臺令士卒
　救之有功者一准陳頭賞勞於是士卒乃
　以泥塗其身爭入火救之故曰煽熛章華
　之臺者也
雖窮力運斤竭池灌火而不能禁其勢盛也
嗜慾之萌耳目可關而心意可鑰至於熾也
雖襞情卷慾而不能收其性敗也如能塞兌
於未形
　兌者眼也老子曰塞其兌閉其門不見色
　慾也
禁慾於脆微雖求悔恡其可得乎
　　　去情第三
情者是非之主而利害之根
　情者利害之根是非之主非情則物無所
　疑有情則應而成礙故須去之也
有是必有非能利亦能害是非利害存於哀
而彼此還相疑故無情以接物在遇而恒通
有情以接人觸應而成礙由此觀之則情之
所處物之所疑也是以媒揚譽人
　媒揚爲媒之人不知何代人也
而受譽者不以爲德身膚强飯而蒙飽者不
以爲惠嬰兒傷人而被傷者不以爲怨侏儒
嘲人而獲嘲者不以爲辱何者挾利以爲己
有情於譽飽雖蒙惠而非德无情於傷辱也
雖獲毁而无憾魚不畏網而畏鵜
　鵜鸕鷀鳥亦名胡污澤鳥是也
復讎者不怨鏌鎁
　鏌鎁劎名也聞魚腸屬鏤子將芙蓉流彩
　蓮花明月七星皆劎名也
而怨其人網无心而鳥有情劎无情而人有
心也使信士分財不如投策探鈎
　令人分財物者財動足也
使廉士守藏不如閑局全封何者有心之於
平不若无心之不平也有慾之於廉不若无
慾之不廉也今人目若驪珠
　驪珠黄帝時明目人也百步之外視於秋
　毫秋毫者兔毫端末也
心如權衡
　權衡者秤是也
評人好醜雖言得其實彼必嫌怨及其自照
明鏡摹倒其容醜狀既露則内慙而不怨向
之評者與鏡无殊然而向怨今之慙者以鏡
无情而人有心也三人居室二人交爭必取
信於不爭者以辯彼此之得失夫不爭者未
必平而交爭者未必偏而信於不爭者何也
以爭者之心並挾勝情故也飄瓦擊人虚心
觸己雖有忮心而不怒者以彼无情於擊觸
也是以聖人棄智以全眞遣情以接物不爲
名尸
　尸主也雖然若以愚然不爲此名中亦不
　爲此圖謀之府故无際也
不爲謀府混然无際而俗莫能累矣
　　　韜光第四
物之寓世未嘗不韜形滅影
　韜藏也太公作書名曰六韜者龍韜虎韜
　豹韜人韜驊騮鳳韜張頭曰人當韜韥以
　徒價非自衒也
隱質遐外以全性棲命者也夫含奇佩美
　凡人當須隱質滅形自求多福也
衒異露才者未有不以此傷性毁命者也
　凡世上萬物好佩華美衒示於佳異迥露
　才者未有不以此傷性者也
是故翠以羽自殘
　孔雀毛至青黄葱翠堪爲器用多被世人
　取之
龜以智自害
　神龜負圖而出人取鑽灼之則知吉凶之
　兆也
丹以含色磨肌石以抱玉碎質此四者生於
異俗與人非不隔也託性於山林寄情於物
外非有求於人也然而自貽伊患者未能隱
其形也若使翠歛翮於明丘之林
　南方去中國九萬里火山鳳出處也
則解羽之患永脫龜曳尾於暘谷之泥
　暘谷在日出處也書日出暘谷而天下明
　无所不照者也
則鑽灼之悲不至丹伏光於春山之底
　春山是荆山之别名多出玉硃砂者也
則磨肌之患永絶石亢體於玄圃之嵒則剖
琢之憂不及故窮巖曲岫之椊榤生於積石
穎貫青天根鑿黄泉分條布葉輪菌磥脆騏
驎戲其下鵷鸞遊其顛浮雲棲其側清風激
其間終歲無毫釐之憂免刀斧之害者非與
人有得也能韜隱其質故致全性也路側之
榆樵人採其條匠者伐其柯餘有尺蘖而爲
行人所折者非與人有讎也然而致寇者形
不隱也周雞斷尾獲免於犠牲
　周文王欲以殺雄雞祭廟其雞知毛色合
　度乃自齕其尾於是尾斷不中祭祀神明
　不歆遂免死者也
山狙見巧終必招害
　山狙靈獸善能拍箭楚王出獵山狙遶樹
　見巧王問左右曰誰能善射對曰惟有養
　由基善射王令由基射之由基至則調弦
　捻箭山狙乃即抱樹而啼知由基神射無
　避箭必見死也
由此言之則出處之理亦可知矣是以古之
德者韜跡隱智以宻其外澄心封情以定其
内内定則神腑不亂外宻則形骸不擾以此
處身不亦全乎
　　　崇學第五
至道無言非立言無以明其理大象無形非
立象無以測其奥道象之妙非言不津津言
之妙非學不傳未有不因學而鑒道不假學
以光身者也夫繭繰以爲絲織爲縑紈繢以
黼黻則王侯服之學爲禮儀絲以文藻而世
人榮之繭之不繰則素絲蠹於筐籠人之不
學則才智腐於心胷海蚌未剖則明珠不顯
崐竹未斷則鳳音不彰
　黄帝使伶倫氏於崑崙山西解谷之曲採
　竹爲律管其竹黄似金吹之聲合鳳音無
　異故言鳳音不彰者也
情性未鍊則神明不發譬諸金木金性苞水
木性藏火故鍊金則水出鑽木而火生人能
務學鑽鍊其性則才惠發矣青出於藍而青
於藍染使然也冰生於水而冷於水寒使然
也鏡出於金而明於金瑩使然也戎夷之子
生而同聲長而異語教使然也
　戎在西夷在東其人言語各異一同初生
　之時孩子啼之聲無有别異及其長大言
　語各别乃是教習使之學斅然異者也
山抱玉而草木潤焉川貯珠而岸不枯焉口
納滋味而百節肥焉心受典誥而五性通焉
故不登峻岑不知天之高不瞰深谷不知地
之厚不遊六藝不知智之源遠而光華者飾
也近而愈明者學也故吴簳質勁非筈羽而
不美
　吴者東吴會稽出竹質正堅緊堪爲箭簳
　雖復端直須要括羽鏃之也
越劎性利非淬礪而不銛人性譞惠非積學
而不成㳂淺以及深披闇而覩明不可以傳
聞稱非得以汎濫善也夫還鄉者心務見家
不可以一步至也慕學者情纏典素不可以
一讀能也故爲山者基於一簣之土以成千
丈之峭鑿井者起於三寸之坎以就萬仞之
深靈珠如豆
　初如小豆粒長大徑寸光明一室人能讀
　學及成明神智自明如斯也
不見其長疊歲而大鐃舌如指
　以銅爲之以木爲舌
不覺其損累時而折懸巖滴溜終能穴石規
車牽索卒至斷軸水非石之鑽繩非木之鋸
然而斷穴者積漸之所成也耳形完而聽不
聞者聾也目形全而視不見者盲也人性美
而不監道者不學也耳之初窒目之始昧必
不恡百金遭醫千里人不涉學猶心之聾盲
不知遠祈明師以攻心術性之蔽也故宣尼
臨没手不釋卷仲舒垂卒口不輟誦
　董仲舒廣川人下帷讀書七年不窺園圃
　弟兄不面乘馬三年不知牡牝
有子惡卧自碎其掌
　有子是有若也讀書惡睡自㓨碎其掌也
蘇生患睡親錐其股以聖賢之性猶好學無
倦矧伊傭人而可怠哉
　　　專學第六
學者出於心心爲身之主
　心禀五常嗜好不一或謀經史或愛琴書
　時慕遊俗乍希恬靜莫不由心故出心也
耳目候於外若心不在學則聽訟不聞視簡
不見如欲鍊業必先正心而後理義入焉夫
兩葉掩目
　目主明耳主聽兩葉掩目則无所覩也
則冥默无覩雙珠填耳
　耳主聞若雙珠塞之則寂寞无聞也
必寂寞无聞葉作目蔽珠爲耳鯁二關外擁
視隔内聽
　心在於内物在於外目不見色耳不聞聲
　既无視聽心隔於内故云視聽内隔
固其宜也而離婁察秋毫之末
　離婁是黄帝時人目明百步視見秋毫秋
毫　者兔毫端末毛也
不聞雷霆之聲季子聽清角之韻不見嵩岱
之形
　季子是吴之公子善能别音聽樂識存亡
　清角聲角是木聲雍和養育之聲樂中有
　此聲其國寧也若無此聲者其國亡也季
　子入外國聽樂求此聲專用心於耳不用
　其目則不見嵩山岱山之形也
視不關耳而耳不見
　目主見而耳不能見專心駐於目必忘其
　耳則聽不聞故也
聽不關目而目不聞者何也
　耳主聞而目不能聞專心於耳必忘其目
　則視不見由心不能兩用也
心溺秋毫意入清角故也
　離婁用心則棄耳用耳則棄心心溺者没
　溺於視聽者也
是以心駐於目必忘其耳則聽不聞心駐於
耳必遺其目則視不見也使左手畫方右手
畫圓令一時俱成雖執規矩之心迴剟劂之
手
　剟方刀也今之剗像矩劂圓刀也今之刻
　鏤刀曲也像規規者圓矩者方雖執方圓
　之手運而不能成也一云剟掇是黄帝時
　律疾能走人也俗云剟掇律疾也
而不能者由心不兩用則手不並運也弈秋
通國之善弈也
　弈秋是古之善棋人名也因善博弈乃得
　姓弈
當弈之思有吹笙過者乍而聽之則弈敗矣
非弈道暴深情有蹔闇笙猾之也猾亂狡之
隸首天下之善筭也有鳴鴻過者彎弧擬之
將發未發之間問以三五則不知也非三五
難筭意有暴昧鴻亂之也弈秋之弈隸首之
筭窮微盡數非有差也然而心在笙鴻而弈
敗筭撓者是心不專一遊情外務也瞽無目
而耳不可以察專於聽也鱉無耳而目不以
聞專於視也以瞽鱉之微而聽察聦明審者
用心一也夫蟬之難取而黏之如掇
　掇急也仲尼適楚見傴僂者捕蟬黏如掇
　孔子曰巧哉巧哉
卷耳易採而不盈傾筐專與不專也
　后妃歎曰若得君子將共治國不知祭祀
　之時以過專與不專則斯見也
是故學者必精勤專心以入於神若心不在
學而强諷誦雖入於耳而不諦於心譬若聾
者之歌效人爲之無以自樂雖出於口則越
散矣


劉子卷之一
劉子卷之二無二
　　　　播州録事參軍袁孝政註
　　　辯樂第七
樂者天地之聲中和之紀
　樂有五聲之節緩急相及須使得中和之
　聲也
人情之所不能免也人心喜則笑笑則樂樂
則口欲歌之
　樂則有歌有舞歌則詠其詞而以聲播之
　舞則動其容而以曲隨之歌者與樂器同
　而詞述不一樂隨詞變曲奏而更歌故謂
　之歌詞今亦謂之歌雅也
手欲鼓之足欲舞之歌之舞之容發於音聲
　歌則聽其音聲舞則觀其容也
形發於動靜而入於至道音聲動靜性術之
變盡於此矣故人不能無樂樂則不能無形
形則不能無道道則不能無亂先王惡其亂
也
　師曠驟歌知南風之不竟季子聽樂識陳
　國之先亡審宫商察音律五降既止不使
　手煩淫聲亂起而亂正聲先王惡其亂則
　制雅樂以道之其曲彈了手煩不止爲之
　淫聲正聲爲雅樂煩手亂聲爲之淫樂淫
　是亡國亂世之音聲也
故制雅樂以道之使其聲足樂而不淫使其
音調倫而不詭
　詭詐也先王之爲樂也所以有限節故樂
　者有五音之節爲聲有遲速從本至末緩
　急相及使得中和之聲其曲既了則罷退
　五聲既成中和罷退不容更復彈作以爲
　淫聲故曰五降不息則非正聲手煩不已
　則雜聲並奏雜聲者則是鄭衛之聲此聲
　是亡國亂世之聲音故云使其聲和音倫
　而不詭也
使其曲繁省而廉均
　先儒所說繁多也省減也廉少也樂有淫
　樂有雅樂作之者須辯别識之使其音倫
　而不詭使其樂聲而有倫貫比次不使有
　詭詐也其音繁多乃須減省遣廉直均平
　感人心善惡辯貴賤定尊卑易人情移風
　俗每一舞各有於數故以舞爲文即不言
　爲舞也
是以感人之善惡不使放心邪氣是先王立
樂之情也五帝殊時不相沿樂
　先王舞雲門以祀天舞咸池以祭地舞簫
　韶以祭四望舞大夏以祭山川舞大濩以
　亨先妣舞大武以享先祖黄帝顓頊帝嚳
　堯舜是謂五帝
三王異世不相龔禮
　夏殷周是後三王也
各像勳德應時之變故黄帝樂曰雲門
　謂其聖德如雲自門而出故曰雲門也
顓頊曰五莖
　言其德被萬物盡有根莖
帝嚳曰六英
　言其德被萬物自有英華
堯曰咸池
　咸皆也池市也言其聖德皆遍布天下也
舜曰簫韶
　簫肅也言其道德肅肅敬愼韶之言紹也
　言舜能繼堯之大功德尚書曰簫韶九奏
　鳳凰來儀已上是五帝也
禹曰大夏
　夏大也言禹能大堯舜之德言其德廣如
　天勤苦爲民而不能爲因似大厦之屋能
　蓋覆於民
湯曰大濩
　言其道德廣大救於黎民除其邪虐亦能
　防護徧布天下養育黎民故以稱大濩也
武曰大武
　言武王以武功定天下故號其樂名大武
　此後三王合前八代天道各異㳂革不同
　立樂象於興時制國不相倣襲
此八樂之所以異名也先王聞五聲播八音
　播言被也是其以舞爲主而被以音聲魯
　作歌在堂而舞在庭樂必先歌後舞先歌
　諸詩而後舞諸樂其舞在堂上謂歌其舞
　曲然也
非苟欲愉心滿耳聽其鏗鏘而已將順天地
之體成萬物之性協律吕之情
　律管有十二以應十二月
和隂陽之氣調八風之韻
　五等之聲皆和八方之風皆平八音之作
　有節皆有常度音之所守有其分守各有
　次序
通九歌之分
　樂有九奏金奏擊金金謂之鐘鎛也晋人
　作樂先歌肆夏爲初先奏金次歌文王之
　樂九奏者九夏也九夏是曲名王夏昭夏
　納夏章夏齊夏族夏驁夏陔夏肆夏王出
　奏王夏而軍相見奏肆夏牲出奏昭夏四
　方賔來奏納夏臣有功奏章夏夫人助祭
　奏齊夏族人侍養奏族夏公出奏驁夏賔
　醉而出奏陔夏是爲九奏亦云九歌亦云
　九成故曰簫韶九成
奏之圓丘
　祭天於圓丘圓丘者築土爲之其形圓故
　曰圓丘今在國南郊也
則神明降用之方澤
　祭地處也築土爲壇故曰方澤在國北郊
則幽祇昇
　明者天神幽祇地神
擊拊球石即百獸率舞樂終九成
　九成者九奏也
則瑞禽翔上能感動天地下則移風易俗此
德音之音雅樂之情盛德之樂也
　周魯商皆有盛德此皆是周魯商之盛德
　也
明王既泯風俗凌遲雅樂殘廢
　明王周公也至魯哀公時禮樂殘廢樂人
　散走所往不同古者天子諸侯食皆奏樂
　各有樂人太師名摯是第一食奏樂人走
　往於齊亞飯干是第二食奏樂人奔於楚
　繚是第三食奏樂人走於蔡缺是第四食
　奏樂人走於秦方叔能擊鼓走入河内之
　地播鞉武其人善摇鞉鼓因名鞉武走入
　漢水内居少師名陽其人善擊磬名襄並
　俱走入東海其代禮廢樂崩樂人皆去也
而溺音競興
　溺淫也男爲陽女爲隂女常隨男則女是
　陽家之物謂人受用氣有過度者隂過則
　冷陽過則熱以女陽物故曰熱則成六種
　疾也言此疾如蠱心志或亂昏狂失性名
　爲蠱疾令人溺於女色失其常性猶如没
　水謂之溺没□於慾亦與溺水相似故淫
　溺連言也
故夏甲作破斧之歌
　夏甲時天子作破斧之歌歌者嗚呼皆喪
　命矣夫
始爲東音
　東音者東方木主角音也其角音是雍和
　治性育養之音也
殷辛作靡靡之樂
　殷辛者紂王也靡靡者是長夜之曲名也
　此是桀紂王時淫樂之名也
始爲北聲
　北聲是紂王淫樂之聲
鄭衛之俗好淫故有溱洧桑中之曲
　溱洧者是鄭衛兩國二水之間桑中是君
　王淫荒之地君王淫荒化被人間遂使二
　國男女奔淫野合契會之處詩曰期我乎
　桑中要我乎上宫送我乎淇之上矣
楚越之俗好勇則有赴湯蹈火之歌
　楚王好勇放火燒焚甘泉宫令士卒救火
　如戰陣有功者賞無功者罰士卒以泥塗
　身爭救火被燒殺三千餘人也
各詠其所好歌其所欲作之者哀
　薄哀者近於憂愁此哀而不愁也
聽之者泣由心之所感則形於聲聲之所感
必流於心故哀樂之心感則燋殺嘽緩之聲
應濮上之音作
　紂王無道樂師抱琴投濮水而死衛國樂
　人名師涓從濮水過聞濮水上有樂聲乃
　聽而取之至晋乃作此樂晋國樂師名師
　曠啓王曰此是濮水上樂是亡國之樂後
　乃廢不用也
則淫泆邪放之志生故延年造傾城之歌漢
武思靡嫚之色
　摩嫚者有妖冶之色延年者李延年也姿
　顔色艶漢武嬖之任爲協律都尉帝令造
　新聲延年於是起舞而歌曰南國有佳人
　美者顔如玉一顧傾人城再顧傾人國不
　惜傾城國佳人不再得武帝寵之問左右
　曰天下更有美人乎對曰廷年有一妹極
　端正姿容絶代帝即詔之美貌無匹遂納
　爲夫人時人語曰一雌一雄雙飛入紫宫
　也
雍門作松栢之聲齊湣願未寒之服
　雍門樂人者齊人也爲齊王彈秋風入松
　栢曲聲極慘悽奏曲之時王寒思着纊服
　也
荆軻入秦宋意擊筑歌於易水之上
　荆軻衛人也往秦與太子燕丹報仇欲殺
　秦王去至易水上太子送之與其執别宋
　如意爲擊筑荆軻拔劎起舞而歌曰風蕭
　蕭兮易水寒壯士一去兮不復還感得白
　虹爲之貫日殺秦王不得荆軻身死於秦
　宫遂再不得還也
聞者瞋目髮直穿冠趙王遷於房陵
　趙武靈王之子犯事貶於房陵之地心常
　思憶故鄉也
心懷故鄉作山水之謳
　坐唱曰謡行唱曰謳其歌曰山有木兮木
　有枝心思君兮君豈知
聽者嗚咽泣涕流連此皆淫泆悽愴憤厲哀
思之聲非理性和情德音之樂也桓帝聽楚
琴慷慨歎息悲酸傷心
　漢桓帝也楚琴者是楚琴曲曲有楚姬怨
　曲辭桓帝聽之聞其哀怨慘悽帝遂乃悲
　酸也
曰善哉爲琴若此豈非樂乎夫樂者聲樂而
心和所以非爲樂也今則聲哀而心悲灑淚
而歔欷是以悲爲樂也若以悲爲樂亦何樂
之有哉今怨思之聲施於管弦聽其音者不
淫則悲淫則亂男女之辯悲則感怨思之聲
豈所謂樂哉故奸聲感人而逆氣應之逆氣
成象而淫樂興焉正聲感人而順氣應之順
氣成象而和樂興焉樂不和順則氣有蓄滯
氣有蓄滯則有悖逆詐僞之心淫泆妄作之
事是以奸聲亂色不留聦明淫聲慝禮不接
心術使人心和而不亂者雅樂之情也故爲
詩頌以宣其志鍾鼓以節其耳羽旄以制其
目聽之者不傾視之者不邪耳目不傾不邪
則邪音不入邪音不入則情性内和情性内
和然後乃爲樂也
　　　履信第八
信者行之基行者人之本
　人無信不立故曰去食存信論語曰人而
　無信不知其可也
人非行無以成行非信無以立故信之行於
人譬濟之須舟也信之於行猶舟之待檝也
將涉大川非舟何以濟之欲泛方舟非檝何
以行之今人雖欲爲善而不知立行猶無舟
而濟川也雖欲立行而不知立信猶無檝而
行舟也是適郢者而首冥山
　郢土在南冥山在北
背道愈遠矣自古皆有死人非信不立故豚
魚著信之所及也
　豚魚者是周易中孚卦名主信卦卜得此
　兆所期必會畋獵必得故主信也
允哉斯言非信不成齊桓不背曹劌之盟晋
文不棄伐原之誓
　晋文侯將兵士伐原氏令士卒人齎三日
　糧糧盡即還至彼圍原氏城三日而原氏
　不降文侯欲還原氏城中有人來降說云
　城中糧盡明旦將降君可留待降文侯曰
　我與士卒契約三日糧盡即還今若不還
　是無信也得城失信吾不爲也遂收軍還
　原氏聞之請命自降諸侯自此歸附由如
　伐原之信也
吴起不虧移轅之賞
　吴起者魏將也欲伐秦恐士卒軍人不信
　乃埋一車轅於市東門書曰如有人能移
　此轅著西門者即給土田宅百畝黄金百
　斤三日無人敢移起更書曰能移者給土
　田宅五百畝黄金五百斤時有一人來移
　即依賜之於是召慕人伐秦遂剋此則不
　虧移轅之賞者也
魏侯不乖虞人之期
　虞人掌山澤之官也魏文侯與虞人期獵
　明日欲發遂遇大雨左右諫止之文侯曰
　吾不急於禽獸吾與虞人期恐失信遂冒
　雨以赴也
用能德光於宇宙名流於古今不杇者也故
春之得風風不信則花萼不茂花萼不茂則
發生之德廢夏之得炎炎不信則卉木不長
卉木不長則長嬴之德廢秋之得雨雨不信
則百穀不實百穀不實則收成之德廢冬之
得寒寒不信則水土不堅水土不堅則安靜
之德廢以天地之靈氣候不信四時猶廢而
況於人乎昔齊攻魯求其岑鼎魯侯僞獻他
鼎而請盟焉齊侯不信使柳季云是
　柳季是魯國有信之人也
則請受之魯使柳季柳季曰君以鼎爲國信
者亦臣之國今欲破臣之國全君之國臣所
難也乃獻岑鼎小邾射以邑奔魯魯使季路
要我君無盟矣乃使子路子路辭焉季孫謂
之曰千乘之國不信其盟而信子之一言子
何辱焉子路曰彼不臣而濟其言是不義也
由不能矣夫柳季季路魯之匹夫立信於衡
門而聲馳於天下故齊邾不信千乘之盟而
重二子之言信之爲德豈不大哉秦孝公使
商鞅攻魏魏遣公子昂逆而拒之鞅謂昂曰
昔鞅與公子善今俱爲兩國將不忍相攻願
一飲醼以休二師公子許焉遂與之會鞅伏
甲虜之擊破魏軍及惠王即位疑其行詐遂
車裂於市夫商鞅秦之柱臣名重於海内貪
詐僞之小功失誠信之大義一爲不信終身
見尤卒至屠滅爲天下笑無信之弊豈不重
乎故言必如言信之符也同言而信信在言
前同教而行誠在言外君子知誠信之爲貴
必忱信而行指麾動靜不失其符以施教則
立以蒞事則正以懷遠則附以賞罰則明由
此而言信之爲行其德大矣
　　　思順第九
七緯順度以光天象
　天象五星如連珠日月似合璧
五性順理以成人行行象爲美美于順也夫
人爲失失在于逆故七緯逆則天象變五性
逆則人道敗變而不生災敗而不傷行者未
之有也山海爭水水必歸海非海求之其勢
順也蹇利東南
　蹇者易卦坎上艮下謂之蹇艮爲山坎爲
　水山上有水不安也故謂蹇地勢也地形
　東南下西北高水性趍下就地勢順也若
　人卜得此卦宜向東南行故取順則不以
　逆者也
就土順也不利東北登山逆也是以去濕就
燥火之勢也違高從下水之性也今導泉向
澗則爲易下之流激波陵山必成難昇之勢
水之無情猶知違逆趣順矧人心乎故忠孝
仁義德之順也悖傲無禮德之逆也順者福
之門逆者禍之府由是觀之逆性之難順性
之易斷可識矣今使孟說引牛之尾
　孟說是紂時勇士多力人
尾斷臏裂不行十步若環桑之條以貫其鼻
縻以尋綯被髮童子騎而策之風于廣澤恣
情所趣何者十步之行非遠於廣澤被髮之
童非勇於孟說然而近不及遠强不如弱者
逆之與順也司馬蒯聵天下之攻擊劎者也
令提劎鋒而掉劎觚必刎其指而不能以陷
腐木而泥金甲乎若提其觚而掉其鋒雖則
凡夫可以陸斬犀象水截蛟龍矣順理而行
若執劎觚逆情而動如執劎鋒欲無傷手其
可得乎后稷雖善播植不能使禾稼冬生逆
天時也禹善治水鑿山穴川不能迴水西流
逆地勢也人雖才藝卓絶不能悖理成行逆
人道也故循理處情雖愚惷可以立名反道
爲務雖爲賢哲猶有禍害君子如能忠孝仁
義履信思順自天祐之吉無不利也
　　　愼獨第十
善者行之總不可斯須離可離非善也人之
須善猶首之須冠足之待履首不加冠是越
類也行不躡履是夷民也今處顯而修善在
隱而爲非是清旦冠履而昏夜倮跣也荃蓀
孤植不以巖隱而歇其芳石泉潜流不以澗
幽而不清人在暗宻豈以隱翳而迴操是以
戒愼目所不覩恐懼耳所不聞居室如見賔
入虚如有人故蘧瑗不以昏行變節
　昏行夜闇也此明百王執禮不移蘧瑗夜
　行乘車至衛君門前過下車揖門而過衛
　君在内聞之乘車至門不聞行車之聲衛
　君曰必是蘧瑗也
顔回不以夜浴改容句踐拘於石室君臣之
禮不替
　越王與范蠡吴王囚之石室乃行君
　臣之禮不改易也
冀缺耕於坰野夫婦之敬不虧
　冀缺是晋國農人也郭外曰郊郊外曰野
　野外曰林林外曰坰冀缺在坰野耕田其
　妻餉食冀缺見妻乃行賔主之禮不虧也
斯皆愼乎隱微枕善而居不以視之不見而
移其心聽之不聞而變其情也謂天蓋高而
聽甚卑謂日蓋遠而照甚近謂神蓋幽而察
甚明詩云相在爾室尚不媿於屋漏
　西北隅謂之屋漏
無曰不顯莫予云覯暗昧之事未有幽而不
顯昏惑之行無有隱而不彰脩操於明行悖
於幽以人不知若人不知則鬼神知之鬼神
不知則己知之而云不知是盜鍾掩耳之智
也孔徒晨起爲善孜孜東平居室以善爲樂
　東平王名倉有人問曰君以何爲樂答曰
　倉以善爲樂也
故身恒居善則内無憂慮外無畏懼獨立不
慚影獨寢不愧衾上可以接神明下可以固
人倫德被幽明慶祥臻矣



劉子卷之二
劉子卷之三無三
　　　　播州録事參軍袁孝政註
　　　貴農第十一
衣食者民之本也民者國之本也民恃衣食
猶魚之須水國之恃民如人之倚足魚無水
則不得而生人失足必不可以步國失民亦
不可以治先王知其如此而給民衣食故農
祥旦正辰集娵訾
　農者耕種之稱旦正月祥吉也農吉之月
　謂是正月旦也
陽氣憤盈土木脉發天子親耕於東郊
　用上亥日
后妃躬桑於北郊
　用上巳日
國非無良農也而主者親耕世非無蠶妾也
而后妃躬桑上可以供宗廟下可以勸兆民
神農之法曰丈夫丁壯而不耕天下有受其
饑者婦人當年而不織天下有受其寒者故
天子親耕后妃親織以爲天下先是以其耕
不强者無以養其生其織不力者無以蓋其
形衣食饒足奸邪不生安樂無事天下和平
智者無以施其策勇者無以行其威故衣食
爲民之本而工巧爲其末也是以雕文刻鏤
傷於農事錦績綦組害於女工農事傷則饑
之本也女工害則寒之源也饑寒並至而欲
禁人爲盜是揚火而欲無炎撓水而望其靜
不可得也衣食足知榮辱倉廪實知禮節故
建國者必務田蠶之實而棄美麗之華以穀
帛爲珍寳比珠玉於糞土何者珠玉止於虚
玩而穀帛有實用也假使天下瓦礫悉化爲
和璞砂石皆變爲隋珠如值水旱之歲瓊粒
之年則璧不可以禦寒珠未可以充饑也雖
有奪日之鑑代月之光歸於無用也何異畫
爲西施美而不可悅刻作桃李似而不可食
也衣之與食唯生人之所由其最急者食爲
本也霜雪巖巖苫蓋不可以代裘
　苫茆也言無市帛可衣唯衣茆蒙蒙者女
　人之衣曰蒙今江東亦呼苫茆爲蓋也
室如懸磬草木不可以當糧故先王制國有
九年之儲可以備非常救災厄也堯湯之時
有十年之蓄及遭九年洪水七載大旱不聞
饑饉相望捐棄溝壑者蓄積多故也穀之所
以不積者在於遊食者多而農人少故也夫
螟螣秋生而秋死
　食苗心曰螟食節曰螣食根曰蝥食葉曰
　賊此四蟲皆爲人之災也
一時爲災而數年乏食今一人耕而百人食
之其爲螟螣亦以甚矣是以先王敬授民時
勸課農桑省遊食之人減徭役之費則倉廪
充實頌聲作矣雖有戎馬之興水旱之沴國
未嘗有憂民終無害也
　　　愛民第十二
天生烝民而樹之以君君者民之天也天之
養物以隂陽爲大君之化民以政教爲務故
寒暑不時則疾疫風雨不節則歲饑刑罰者
民之寒暑也教令者民之風雨也刑罰不時
則民傷教令不節則俗弊故水濁無掉尾之
魚土埆無葳蕤之木政煩無逸樂之民政之
於人猶琴瑟也大絃急則小絃絶小弦絶大
絃間矣夫足寒傷心民勞傷國足温而心平
人佚而國寧是故善爲理者必以仁愛爲本
不以苛酷爲先寬宥刑罰以全人命省徹徭
役以休民力輕約賦歛不匱人財不奪農時
以足民用則家給國富而太平可致也人之
於君猶子之於父母也未有父母富而子貧
父母貧而子富也故人饒足者非獨人之足
亦國之足渴乏者非獨人之渴乏亦國之渴
乏也故有若曰百姓足君孰與不足百姓不
足君孰與足此之謂也先王之治上順天時
下養萬物草木昆蟲不失其所獺未祭魚不
施網罟豺未祭獸不脩田獵鷹隼未擊不張
罻羅霜露未霑不伐草木草木有生而無識
鳥獸有識而無知猶施仁愛以及之奚况在
人而不愛之乎故君者其仁如春其澤如雨
德潤萬物則人爲之死矣昔太王居邠
　太王是周太王也古公亶甫也后稷十五
　代孫居邠土行仁愛於百姓一年成市二
　年成邑三年成都所以然者仁愛有餘也
而人隨之仁愛有餘也夙沙之君
　夙沙國名也仁愛不足者而人傳之來歸
　舜又云舜伐之沙國之人背君而來舜未
　審將何爲先也
而人背之仁愛不足也仁愛附人堅於金石
金石可銷而人不可離故君者壤地人者卉
木也未聞壤肥而卉木不茂君仁而萬民不
盛矣
　　　從化第十三
君以民爲體民以君爲心心好之身必安之
君好之民必從之未見心好而身不從君欲
而民不隨也人之從君如草之從風水之從
器故君之德風之與器也人之情草之與水
也草之戴風風騖東則東靡風騖西則西靡
是隨風之東西也水之在器器方則水方器
圓則水圓是隨器之方圓也下之事上從其
所行猶影之隨形響之應聲言不虚也上所
好物下必有甚詩云誘人孔易言從上也昔
齊桓公好衣紫闔境盡被異綵晋文公不好
服羔裘群臣皆衣䍧羊
　䍧羊者言是老羊皮又云母羊皮也
魯哀公好儒服舉國皆着儒衣趙武靈王好
鵕𪇘國人咸冠鵕冠紫非正色䍧非美毳儒
非俗服鵕非冠飭而競之者隨君所好也楚
靈王好細腰臣妾爲之約食饑死者多越王
勾踐好勇而揖鬭蛙
　越王勾踐好勇將兵欲滅吴招集天下壯
　士乘車於路乃見一蛙在車轍中努身似
　拒車輪越王於是下車而揖之於是壯士
　皆悉效之遂滅吴此明勇士力之甚也
國人爲之輕命兵死者衆命者人之所重死
者人之所惡今輕其所重重其所惡者何也
從君所好也堯舜之人可比家而封桀紂之
人可接屋而誅非堯舜之民性盡仁義而桀
紂之人生輒奸邪而善惡性殊者染化故也
是以明君愼其所好以正時俗樹之風聲以
流來世或爲上化而下不必隨君好而人未
必同也故唐堯之世而四凶縱殷紂之時而
三人貞漢文節儉而人庶奢齊景奢而晏嬰
儉此未達之詞也何者冬之德隂而有寒炎
蕭丘
　蕭丘山自生之火常以春起秋滅其丘方
　千里火徧中生
夏之德陽而有霜霰
　霰雨雪雜下也
以天地之德由不能一於隂陽况其賢聖豈
能一於萬民哉故權衡雖正不能無毫釐之
差鈞石雖平不能無抄撮之較從君之譬以
多言之唐堯居上天下皆治而四凶獨亂猶
曰堯治治者多也殷紂在上天下皆亂而三
人獨治猶曰紂亂亂者衆也漢文節儉而人
有奢猶曰世儉儉者多也齊景太奢而晏嬰
躬儉猶曰國奢奢者衆也水性宜冷而有華
陽温泉
　華陽是南地名屬梁則出温泉也
猶曰水冷冷者多也火性宜熱而有蕭丘寒
炎猶曰火熱熱者多也迅風揚波高下相臨
山隆谷窪差以尋常較而望之猶曰水平舉
大體也故世之論事皆取其多者以爲之節
今觀言者當顧言外之㫖不得拘文以害意
也
　　　法術第十四
法術者人主之所執爲治之樞機也術藏於
内隨務應變法設於外適時御人人用其道
而不知其數者術也懸教設令以示人者法
也人主以術化世猶天以氣變萬物氣變萬
物而不見其象以術化人而不見其形故天
以氣爲靈主以術爲神術以神隱成妙法以
明斷爲工淳風一澆則人有爭心情僞既動
則立法以檢之
　檢猶正也設令教導以示人正法也
建國君人者雖能善政未有棄法而成治也
故神農不施刑罰而人善爲政者不可廢法
而治人舜執干戚而服有苗
　苗民不服舜舜執干戚舞於兩階間苗民
　自服尚書云七旬有苗格
征伐者不可釋甲而制寇立法者譬如善御
察馬之力揣途之數齊其銜轡以從其勢故
能登阪赴險無覆轍之敗
　如車難行猶無覆墜也
乘危涉遠無越軌之患君猶御也法猶轡也
人猶馬也馬猶軌也理猶執轡也執轡者欲
馬之遵軌也明法者欲人循治也轡不均齊
馬失軌也法不適時人乖理也是以明主務
循其法因時制宜苟利於人不必法古必害
於事不可循舊夏商之衰不變法而亡三代
之興不相襲而王堯舜異道而德蓋天下湯
武殊治而名施後代由此觀之法宜變動非
一代也今法者則溺於古律儒者則拘於舊
禮而不識情移法宜變改也此可與守法而
施教不可與論法而立教故智者作法愚者
制焉賢者更禮不肖者拘焉拘法之人不足
以言事制法之士不足以論理若握一世之
法以傳百世之人由以一衣擬寒暑一藥治
痤瘕也若載一時之禮以訓無窮之俗是刻
舟而求劎
　宋人乘船失劎於水刻舟記之待船至彼
　方始求之
守株而待兔
　有狩驚兔集株而死有人過而得之竟日
　不去專守此株更待兔來而誅死者也
故制法者爲禮之所由而非所以爲治也禮
者成化之所宗而非所以成化者成化之宗
在於隨時爲治之本在於因世未有不因世
而欲治不隨時而成化以斯治政未爲忘也
　　　賞罰第十五
治民御下莫正於法立法施教莫大於賞罰
賞罰者國之利器而制人之柄也故天以晷
數成歲
　行一周天三百六十五度四分度之一日
　月行度各有其數日行遲一年一周天月
　行疾一月一周天
國以法教爲治晷運於天則時成於地法動
於上則治成於人晷之運也先春後秋法之
動也先賞後罰是以温風發春所以動萌華
也寒露降秋所以殞茂葉也明賞有德所以
勸善人也顯罰有過所以禁下奸也善賞者
因民所喜以勸善善罰者因民所惡以禁奸
故賞少而勸善刑薄而奸息賞一人而天下
喜之罰一人而天下畏之用能教狹而治廣
事寡而功衆也其王良之善御也識馬之飢
飽規矩徐疾之節故鞭策不載而千里可期
然不可以無鞭策者以馬之有佚也聖人之
爲治也以爵賞勸善以仁化養民故刑罰不
用太平可致然而不可廢刑罰者以民之有
縱也是以賞雖勸善不可無罰罰雖禁惡不
可無賞賞平罰當則理道立矣故君者賞罰
之所歸誘人以趣善也其利重矣其威大矣
空懸小利足以勸善虚設輕威可以懲奸矧
復張厚賞以餌下操大威以臨民哉故一賞
不可不信也一罰不可不明也賞而不要雖
賞不勸罰而不明雖刑不禁不勸不禁則善
惡失理是以明主一賞善罰惡非爲己也以
爲國也適於己而無功於國者不加賞焉逆
於己而便於國者不施罰焉罰必施於有過
賞必加於有功苟善賞信而罰明則萬人從
之若舟之循川車之遵路亦奚向而不濟何
行而弗臻矣
　　　審名第十六
言以譯理理爲言本名以訂實實爲名源有
理無言則理不可明有實無名則實不可辨
理由言明而言非理也實由名辨而名非實
也今信言以棄理實非得理者也信名而略
實非得實者也故明者課言以尋理不遺理
而著言執名以責實不棄實而存名然則言
理兼通而名實俱正世人傳言皆以小成大
以非爲是傳彌廣理逾乖名彌假實逾反則
迴犬似人轉白成黑矣今指犬似人轉白似
黑則不類矣轉以類推以此象彼謂犬似玃
　大猿五百歲則自善能媚美女
玃似狙狙似人則犬似人矣謂白似緗
　淺黄色也
緗似黄黄似朱朱似紫紫似紺
　青色也
紺似黑則白成黑矣黄軒四面非有八目
　黄軒是軒轅黄帝也治國乃使諸侯至於
　四方因爲四面時人傳之言黄軒有四箇
　面故言非有八目也
夔之一足必有獨脛
　吕氏春秋曰昔哀公謂孔子曰夔之一足
　信之乎孔子對曰調六律和八音惟一人
　則足時人謂言夔身只有一足莊子云夔
　之一足其行躑躅者也
周人玉璞其實死鼠
　周人是周國人其周國貴玉璞其人不識
　玉璞傍道市人有人誑其謂死鼠爲玉璞
　賣與周人以五綵裹之於寳匣藏之天下
　人謂其實是玉璞卞和聞之故從其家借
　而觀之乃死鼠也卞和笑之曰此是死鼠
　非玉璞其人懷慚並寳匣棄之也
楚之鳳凰乃是山雞
　楚人得山雞見五色花文謂是鳳凰以將
　獻其君行至路半見野田中極多乃問之
　人曰此是山雞楚人懷慚而退走歸
愚谷智叟而像頑稱
　昔有賢人隱在愚谷自號愚公時人聞之
　謂之實是愚人後知是賢智之人也
黄公美女乃得醜名
　黄公有美女年三十不嫁姿容端正有人
　問其女黄公謙曰女醜不嫁出人謂之實
　醜後納爲妃時人始知其美麗也
魯人縫掖實非儒行
　縫大也大掖之衣單衣大袂也君子有道
　藝者所衣也哀公見孔子與士大夫異又
　與庶人不同疑之爲儒服然故問之
東郭吹竽而不知音
　竽似笙有三十六管齊宣王好聞吹之門
　下吹竽者三千人其時如解吹竽者得俸
　禄東郭處士謬解在其中虚執一竽於唇
　上貪求俸禄宣王死成王立乃遣一一閱
　之東郭吹竽謬遂走終身不出也
四面一足本非眞實玉璞鳳凰不是定名魯
人東郭空濫美稱愚谷黄公横受惡名由此
觀之傳聞喪眞翻轉名實美惡無定稱賢愚
無正目俗之弊者不察名實虚信傳說即似
定眞聞野丈人謂之田父
　野丈人是藥名世人從虚謂之是田父也
河上姹女謂之婦人
　姹女是藥名今之甑帶是也世人不審其
　名謂之是婦人
堯漿禹糧謂之飲食
　此亦是藥名堯漿是木樹中水也禹糧是
　赤土中極赤之土也昔禹治水饑乏糧乃
　取此土食之故言禹糧世人不審其名謂
　言是今之飲食也
龍肝牛膝謂之爲肉
　皆是藥草之名也世人不審爲是龍牛之
　肉也
掘井得人謂言自土而出
　宋國有人家掘井乃云吾家掘井利得一
　人時人不曉謂言是人從土出悉皆傳之
　國君聞之召而問之宋人對曰臣家掘井
　得人者住去水遠每日遣一人汲水自掘
　已來每日餘一人之工臣謂掘井似得一
　人非是土下得人也
三豕渡河云彘行水上
　魯人讀史記不知字錯云三豕渡河有人
　問曰其義焉在魯人曰彘行水上子夏聞
　之往看乃謂之曰晋君己亥日渡河寫史
　記者錯己字成三亥字作豕魯人不信遂
　往晋問之晋君乃是己亥日渡河始知其
　字實謬錯也
凡斯之類不可勝言故狐狸二獸因其名便
　狐是野狗狸是野猫
合而爲一蛩蛩巨虚其寔一獸
　蛩蛩前足長巨虚後足長其獸出鴈門山
　見人即巨虚負蛩而走也
因其詞煩分爲二斯雖成其名而不知敗其
實弗審其詞而不察其形是以古人必愼傳
名近審其詞遠取諸理不使名害於實實隱
於名故名無所容其僞實無所蔽其眞此謂
正名也


劉子卷之三
劉子卷之四無四
　　　　播州録事參軍袁孝政註
　　　鄙名第十七
名者命之形也言者命之名也形有巧拙名
有好醜言有善惡名言之善則悅於人心名
言之惡則忮於人耳是以古人制邑名子必
依善名名之不善害於實矣昔畢萬以盈大
會福
　畢萬是畢公之後文公之子名萬言大也
　魏者亦言大邑後必有魏邑萬後果爲卿
　至於周末乘魏國文侯即位此後果王也
晋□以怨偶逢禍
　晋君太子名□怨偶後生一子名成師成
　師長大殺怨偶也
然盈大者不必盡吉怨偶者不必皆凶而人
懷愛憎之意者以其名有善惡也今野人晝
見嬉子者以爲有喜樂之瑞夜夢見雀者以
爲有爵位之象然見蟢者未必有喜夢雀者
未必蟬冠而人悅之者以其名利人也水名
盜泉尼父不漱邑名朝歌顔淵不舍里名勝
母曾子還軔
　軔輪也曾子欲往鄭而至勝母里礙輪而
　不踐其里旋車而迴也
亭名栢人漢后夜遁
　漢后是漢高祖也夜過栢人亭欲宿問曰
　此是何亭左右曰此名栢人亭高祖曰若
　名栢人亭逼迫於人速須急去去後果俠
　客來欲害高祖至旦尋覓不見乃是趙人
　貫高正遂恕其罪不以爲怨也
何者以其名害義也以蟢雀之徵無益於人
名苟近善而世俗愛之邑泉之大生人所庇
名必傷義聖賢惡之由此而言則善惡之義
在於名也昔有貧人命其狗曰富命子曰樂
方祭而狗入於室叱之曰富出祝曰不祥家
果有禍其子後死哭之曰樂而不自悲也莊
里有人字其長子曰盜次子曰敺盜持衣出
耨鋤草曰耨其母呼之曰盜吏因縛之其母
呼敺敺喻吏遽而聲不轉但言敺敺吏因敺
之盜幾至於殪立名不善身受其弊審名之
宜豈不信哉
　　　知人第十八
龍之潜也慶雲未附則與魚鱉爲鄰驥之伏
也孫陽未賞必與駑駘同櫪
　驥龍馬也駑駘鈍馬也孫陽國之善相焉
士之翳也知己未顧亦與傭流雜處自非神
機洞明莫能分也故明哲之相士聽之於未
聞察之於未形而監其神智識其才能可謂
知人矣若功成事遂然後知之者何異耳聞
雷霆而稱爲聦目見日月而謂之明乎故孔
方諲之相馬也
　孔方諲秦人也伯樂舉之爲穆公相馬三
　月始歸穆公問曰得馬否方諲曰得馬矣
　馬在沙丘穆公曰何如諲曰牝而黄及其
　馬至牡而驪穆公怒召伯樂青曰子何妄
　舉人也毛色牝牡不辨有何相馬之能伯
　樂對曰孔方諲相馬得之精不在其麤後
　乘之其馬果日行千里也
雖未追風逐電絶塵掣影而迅足之勢固已
見矣薛燭之賞劎
　薛燭秦人也天下别劎之人爲吴王相劎
　知是寳器也
雖未陸斬玄犀水截蛟龍而銳刃之資亦已
露矣故范蠡吠於犬竇文種聞而拜之
　范蠡是越人文種亦是越人文種爲越王
　大夫蠡見文種從門前過蠡於狗竇中吠
　文種種曰狗當吠人范蠡以我爲人迴車
　至蠡門入内而拜蠡薦爲越王左相越王
　欲伐吴一用文種范蠡計謀遂誅吴王范
　蠡謂種曰越王勾踐長頸鳥喙可與同苦
　不可與同樂後必害我我欲去文種曰臣
　之事君殺身以成名縱後害我就死無恨
　終身不有背君之名吾不去范蠡於是泛
　五湖釣魚自號漁父終身不出越王思蠡
　遂鑄金爲蠡形像四時祭祀文種事越王
　未經載年犯事果被越王所害如蠡之言
　也
鮑龍跪石而吟仲尼爲之下車
　鮑龍是賢人與孔子同時也
堯之知舜不違桑隂
　堯當舉舜於雷澤之隂與舜語於桑樹下
　桑隂不移堯即知舜是賢人堪爲天子故
　以讓位與也
文王之知吕望不以永日
　文王出遊獵占今日獵合得一狩非熊非
　羆合得帝王師果是吕望王與同車而還
眉睫之微
　昔人姓隟名雍善能察賊得眉睫之間即
　知是賊趙子謂曰吾聞之人目大明察見
　泉下魚必凶未經年隟雍果被賊殺也
而形於色音聲之妙而動於心賢聖觀察不
待成功而知之也陳平之棄楚歸漢魏無知
識其善謀
　陳平陽武郡户牖人也少時家貧在村作
　社頭分肉甚平父老謂之曰陳孺子分肉
　極平陳曰使平得宰相治天下如此肉平
　後值漢與楚爭滅秦陳平在項羽下作將
　軍項羽不能用賢平遂背楚來投漢漢相
　魏無知舉於高祖高祖用爲謢軍遂破楚
　滅秦說六奇之謀以定天下今故言棄楚
　歸漢也
韓信之亡於黑水蕭何知其能將
　韓信淮隂人家貧不事生業好帶長劎後
　亡於黑水得爲連敖之官犯事十二人皆
　被誅誅至信信仰視刀人滕公謂公曰欲
　定天下而殺壯士乎滕公聞之遂不斬將
　見蕭何何薦於高祖高祖用爲治粟都尉
　信以官小又棄高祖逃走蕭何聞信走遂
　自逐三日乃還何謂高祖曰韓信天下名
　士用之則留不用之則終亡也高祖拜爲
　大將軍乃滅趙破魏席卷三秦平定海内
　信之力也
豈特吐六奇而後明破趙魏而方識哉若非
臨機能謀而知其智犯難涉危乃見其勇是
凡夫之識非明哲之鑒公輸之刻鳳也冠距
未成翠羽未樹人見其身者謂之鶜鵄(上莫/項切)
(下鴟/同)見其首者名曰鴮鸅(上於乎切/下音澤)皆訾其
醜而笑其拙及鳳之成翠冠雲聳朱距電摇
錦身霞散綺翮焱(弋贍呼/吴二切)發翽然一翥翻翔
雲棟三日而不集然後讚其奇而稱其巧堯
遭洪水浩浩滔天蕩蕩懷山下民昏墊禹爲
匹夫未有功名堯深知之使治水焉乃鑿龍
門斬荆山導熊耳通鳥鼠櫛奔風
　櫛者風刷人之體如梳櫛髮也
沐驟雨面目黧䵟手足胼胝冠絓不暇取經
門不及過使百川東注于海西被于流沙生
人免爲魚鱉之患於是衆人咸歌詠始知其
賢故見其朴而知其巧者是王爾之知公輸
也鳳成而知其巧者是衆人之知公輸也未
有功而知其賢者是堯之知禹也有功而知
其賢者是衆人之知禹也故知人之難未易
遇也侯生夷門抱關之隸見知於無忌
　侯生魏人也名嬴夷門是大梁之東門其
　時侯生知夷門之關賤隸謂奴僕也魏公
　子無忌意在禮賢欲見侯生恐天下士至
　盛設坐席延魏貴臣未飲之間忌自乘車
　往侯生家請迎侯生與同載至市中侯生
　於是停公子車於市謂公子曰市上屠兒
　朱亥其人賢官不達隱在屠肆生欲與語
　請公子且停車少時生遂下車與朱亥語
　乆而不來市人皆罵侯生小人停公子車
　於市侯生偷視公子都無嗔色知公子無
　忌賢遂來上車共至公子家衆客各驚訝
　始知侯生是賢人也
豫子范中行之亡虜也蒙知於智伯
　豫子豫讓也先事范中行范中行反智伯
　殺中行豫讓轉事智伯智伯後被趙襄子
　殺讓欲與智伯報讎殺襄子詐爲賤隸伏
　襄子厠中襄子欲入厠門忽心動怪之使
　人搜厠中乃見讓身邊挾劎問之讓曰我
　是智伯臣也欲爲智伯報讎故來至此襄
　子曰烈士也遂捨之讓後漆身吞炭毁形
　易貌欲殺襄子其妻不識友人識之曰子
　欲殺襄子何不先事襄子而後殺之豈不
　可乎無故自損何由得近襄子也讓曰豈
　有食人之禄懷惡於人吾不爲也乃候襄
　子出伏劎橋下欲殺襄子襄子至橋馬驚
　襄子曰必豫讓也使人搜之乃是讓襄子
　怒讓罪曰子前於厠中吾以捨焉今復更
　爲汝罪當死子先事范中行智伯殺范中
　行子何不爲中行殺智伯而欲殺我何也
　讓曰我事范中行只以衆人禮待我我以
　衆人禮報之智伯以國士之禮待我我以
　國士禮報智伯至死無恨臣願大王與身
　上衣以劎擊之方則就死襄子遂脫衣與
　之讓得衣怒目叫呼以劎擊衣襄子當被
　擊衣之時心中不喜從擊衣之後漸患未
　經旬日乃至死也
名尊而身顯榮滿於當世雖復刎頸魏庭漆
身趙郊揣情酬德未報知己虚左之顧國士
之遇也
　虚左之顧者謂空車内左邊擬坐處也國
　士遇者即是智伯豫讓以國士之禮也
世之烈士願爲賞者授命猶瞽者之思視躄
者之想行而目終不得開足不得伸徒自悲
夫
　　　薦賢第十九
國之需賢譬車之恃輪猶舟之倚檝也車摧
輪則無以行舟無檝則無以濟國之乏賢則
無以理國之多賢如託造父之乘
　造父是穆王時善御之人也
附越客之於舟
　越客是越人居于海上善能乘舟
身不勞而千里可期足不行而蓬萊可至
　山名蓬萊在海中仙人所居處也
朝之乏賢若鳳虧六翮欲望背摩青天臆衝
絳煙終莫由也峻極之山非一石所成凌雲
之榭非一木所構狐白之裘非一腋之毳宇
宙爲宅非一賢所治是以古之人君必招賢
聘隱人臣則獻士舉知唐昇二八流睦睦之
美周保十亂播濟濟之詠仲尼在衛趙鞅折
謀
　晋趙鞅好兵欲伐衛知仲尼在衛乃即折
　其謀策不能伐衛也
干木處魏秦人罷兵
　段干木是魏賢人也魏文侯常往其處問
　國政秦欲伐魏左右諫曰魏有賢人段干
　木文侯日往其家論决政事未可伐也秦
　王止兵不能伐魏
宫奇未亡獻公不侵
　宫奇是虞之公子晋獻公欲伐虢以騎馬
　垂棘之璧將獻於虞假道宫奇諫曰虢是
　虞之表也脣亡則齒寒晋人謂獻公曰宫
　奇懦弱之人必不能强諫雖諫虞君未足
　用也但多許寳貝必尅晋君差人多許寳
　貝虞君貪財受之宫奇遂亡晋君滅虢因
　迴軍并討虞國而歸
子玉猶存文公側坐
　晋文公與子玉戰大破子玉文公自變色
　側身而坐畏子玉賢人將有别計而圖已
以此而言則立政致治折衝厭難者𡒊賢之
效也夫連城之璧瘞影荆山
　連城璧是趙國玉璧也秦王欲連十城就
　趙買也
夜光之珠潜輝鬱浦玉無翼而飛珠無脛而
行揚聲於章華之臺炫燿於綺羅之堂者蓋
人君之舉也賢士有脛而不肯至者蠹才於
幽岫腐智於柴蓽者蓋人不能自薦未有爲
之舉也古人競舉所知爭引其類才苟適治
不問世冑智苟能謀奚妨粃行昔時人君拔
奇於囚虜擢能於屠販
　文王用太公太公屠牛於朝歌高祖用樊
　噲樊噲殺犬賣無忌用朱亥朱亥作屠兒
　灌嬰販繒綵高祖用之此皆屠販見用也
内薦不避子外薦不避讎
　祁奚内舉其子外舉讎人故言内薦不避
　子外薦不隱讎也
身受進賢之賞名有不朽之芳昔子貢問於
孔子曰誰爲大賢子曰齊有鮑叔鄭有子皮
子貢曰齊無管仲鄭無子産乎子曰吾聞進
賢爲賢排賢爲不肖
　骨肉相似言不似其先祖
鮑叔薦管仲子皮薦子産未聞二子有所舉
也進賢爲美逾身之賢矧復抑賢者乎故黔
息碎首以明百里北郭刎頸以申晏嬰
　北郭搔家貧無以養親晏子知其賢每分
　粟與之後晏子爲齊君所逐北郭搔遂自
　刎其頭於齊君之廷明晏子無罪齊君於
　是再進晏子復還齊相也
所以致命而不辭者爲國薦士滅身無悔忠
之至也德之難也臧文仲不顯展禽仲尼謂
之竊位
　展禽名柳下嘗三爲士師無喜色三已之
　無愠色孔子知其清潔乃以兄女妻之時
　人始知其賢也
公孫弘不引董生汲黯將爲妬賢
　公孫是公孫弘董生是董仲舒也汲黯是
　漢相公孫弘知董生賢而不舉黯以爲妬
　賢士者也
虞丘不薦叔敖樊姬貶爲不肖
　虞丘者楚相楚莊王朝諸臣因與虞丘語
　乆之日晏乃還樊姬下殿而迎之謂王曰
　君朝何以晏莊王曰我與賢人語故晏也
　樊姬曰賢人是誰王曰虞丘子樊姬於是
　掩口而笑曰妾雖不肖幸執箕箒妾所進
　者十人與妾同類而虞丘子爲相十年其
　進者非其子弟即是昆季專君之寵竊君
　之權知孫叔敖而不進是爲不肖何爲賢
　人莊王以告虞丘虞丘曰小臣伏罪於是
　遂進叔敖爲相楚國大理叔敖之力也
東閭不達髦士後行不正於路歸
　東閭不達髦士不正於路歸東閭者東閭
　先生曾相齊侯坐事而退徒步於路人謂
　曰先生何至於此東閭曰吾位至台鼎不
　能伸致一人積財千萬不能賑恤一士今
　至於此也
爲國入寳不如能獻賢進賢受上賞蔽賢蒙
顯戮斯前識之良相後代之明鏡矣
　　　　因顯第二十
夫火以吹熱生焰鏡以瑩拂成鑑火不吹則
無外耀之光鏡不瑩必闕内影之照故吹爲
火之光瑩爲鏡之華人之寓代亦須聲譽以
發光華猶比火鏡假吹瑩也今雖智如樗里
才若賈生
　樗里是樗子也是秦惠王弟名莊居在樗
　里號樗里子滑稽多智時人號曰智士也
　賈生者姓賈名誼洛陽人善攻文藻時人
　謂之曰賈生洛陽才終軍山東之英妙也
居環堵之室無知己之談望迹流於地聲聞
於天不可得也柳下惠不遇仲尼則貞潔之
行不顯未免於三黜之臣無耻之人也季布
不遇曹丘則百金之諾不揚
　季布漢時人也曹丘見之曰寧得季布之
　一諾不用黄金百斤
未離於凡虜無羞之人也二子所以德洽於
當時而聲流于萬代者聖賢吹瑩也昔有賣
良馬於市者已三旦矣而市人不顧乃謂伯
樂曰吾賣良馬而市人莫賞願子一顧請獻
半馬之價於是伯樂造市來而迎睇之去而
目送之一朝之價遂至千金此馬非昨爲駑
駘今成駃(音/决)騠(音/提)也由人莫之賞未有爲之
顧盻者也夫樟木盤根鉤枝癭節蠹皮輪囷
擁腫則衆眼不顧匠者採焉製爲殿堂塗以
丹漆畫爲黼藻則百辟卿士莫不顧盻仰視
木性猶是也而昔賤今貴者良工之爲容也
荆磎之珠夜光之璧薦之侯王必藏之以玉
匣緘之以金縢若闇以投人則莫相盻以愕
接劎而怒
　蛇含夜光之珠欲報隋侯若闇以投之隋
　侯悒愕乃按劎而怒欲斬之所以爲無因
　而至故也
何者爲無因而至故也若物有所因則良馬
勞於駔闠(上音/愴)
　駔者是古之合市人闠者是馬行至空地
　也
美材朽於幽谷寳珠觸於按劎若有所因而
至則良馬一顧千金樟木光於紫殿珠擎之
玉匣今人之居代雖抱才智幽鬱窮閨而無
所因耶未有爲之聲譽光之以吹瑩欲望身
之光名之顯猶捫虚縛風
猶捫虚而欲縛風捫者摸也摸虚而欲縛
　風也
煎湯覓雪豈可得乎

劉子卷之四
劉子卷之五無五
　　　播州録事參軍袁孝政註
　　託附第二十一
夫含氣庶品未有不託附物勢以成其便者
也故霜鴈託於秋風以成輕舉之勢騰蛇附
於春霧志希凌霄之遊蹷鼠附於蛩蛩以攀
追日之步
　西方有此獸也其名爲之鼠鼠前而蛩後
　趍即頓走則負蛩蛩鼠後而兔前高不能
　取食故須之食之今雁門廣武縣夏屋山
　有蜚虫如兔而大相負共行其名爲之蹷
　鼠也
碧蘿附於青松以茂凌雲之蘂以夫鳥獸蟲
卉之志猶知因風假霧託峻附高以成其事
何况於人而無託附以就其名乎故所託英
賢則跡光名顯所附闇蔽則身悴名朽天之
始旭
　日初出貌也
則目察輕煙歲之將暮則蓬卷雲中目之能
見蓬之能高託日之光附風之勢也綴羽於
金鐵置之於江湖必也沉溺陷於泥沙非羽
質重而性沉所託沉也載石於舟置之江湖
則披風截波汎颺長澗非石質輕而性浮所
託浮也搏牛之虻飛極百步若附鸞尾則一
翥萬里非其翼工所託迅也樓季足捷追越
奔光
　樓季是古之能走人追越奔女光故言也
若駕疲䯁則日不涉一舍
　二十里爲一舍䯁之馬者也
非其脛遲所託蹇也是以觀之附得其所則
重石可浮短翅能遠附失其所則輕羽淪溺
迅足成蹇夫燕之巢幕銜泥補綴爛若綬紋
雖陶匠逞妙不能爲之可謂固矣然凱旋剔
幙
　軍還而爲之凱旋剔幙間除去也
則巢破子裂是所託危也鷦鷯巢葦之莖紩
之以絲髮珠圓羅縐雖女工運巧不能爲之
可謂固矣然虻風欻至
　虻風是未風也
則葦折卵破者何也所託輕弱使之然也故
鳥有擇木之性魚有選潭之情所以務其翔
集蓋斯爲美也
　　　心隱第二十二
二儀之大可以章程測也
　廿九年爲程限也
三綱之動可以表裏度也雷霆之聲可以鍾
鼓傳也風雨之變可以音律和也故有象可
觀不能匿其影有形可見不能隱其跡有聲
可聞不能藏其響有色可察不能滅其情夫
天地隂陽之難明猶可以術數揆而耳目可
知至於人也心居於内情伏於裏非可以筭
數測也凡人之心險於山川難於知天天有
春夏秋冬旦暮之期人者厚貌深情不可而
知之也故心有剛而色柔容强而質弱貌愿
而行慢性懁(火還/切)而事緩假飭於外以明其
情喜不必愛怒不必憎笑不必樂泣不必哀
其藏情隱行未易測也日在天之外而心在
人之内物亦照焉照之於外不可而僞内者
也而僞猶生焉心在人之内而智又在其内
神亦照焉外之於内所無取徵也而欲求其
情不亦難乎不潔在面人皆耻之不潔在心
人不肯愧以面露外而心伏内故善飭其情
潜姦隱智終身不可得而見也少正卯在魯
與孔子同時
　同其時代生在魯也
孔子門人三盈三虚唯顔淵不去獨知聖人
之德也夫門人去仲尼而皈少正卯非不知
仲尼之聖亦不知少正卯之佞子貢曰少正
卯魯之文人也夫子爲政何以先之子曰賜
也還非爾所及也夫少正卯心逆而憸
　詖佞也善問辯論而詞諞亦佞也一本作
　論注誤也
行僻而聖
　詞利急如□烽强也剛如急利也
言僞而辯詞鄙而博順非而澤
　博言澤語
有此五僞而亂聖人以子貢之明見不能見
知人之難也以是觀之佞與賢相類詐與信
相似辯與智相亂愚直相像若薺苨(奴禮/切)之
亂人參蛇床之似䕷蕪也
　䕷蕪者是今之芎藭
俗之常情莫不自貴而鄙物重己而輕人觀
其意也非苟欲以愚勝賢以短加長由于人
心難知非可以准衡乎未能虚己相推故有
以輕抑重以短凌長是以嫫母闚井自謂媚
勝西施齊桓矜德自稱賢於堯舜若子貢始
事孔子一年自謂勝之二年以爲同德三年
方知不及以子貢之才猶不識聖人之德望
風相崇奚况世人而能推己耶是以眞僞綺
錯賢愚雜揉自非明哲莫能辨也
　知少正卯爲魯大夫作亂之謀孔子爲魯
　司寇語魯定公曰勇而有謀此亂天下也
　君可殺之定公誅少正卯也
　　　通塞第二十三
命有否泰遇有屈伸否與泰相翻屈與伸殊
貫邀泰遇伸不盡叡智遭否會屈不專膚敏
何者否泰由命屈伸在遇也命至於屈才通
即壅遇及於伸才壅即通通之未也非其力
所招壅之至也豈非智所迴勢苟就壅則口
目雙掩遇苟屬通則聲眺俱明故處穴大呼
聲鬱數仞順風長叫響通百里入井望天不
過圓蓋登峰眺目極於煙際向在井穴之時
聲非卒嗄目非暴昧而聞見局者其勢壅也
及其乘風蹈峰聲非孟賁
　古之多力人也
目非離婁
　古之明目人也
而響徹眺遠者其勢通也買臣忍饑而行歌
王章苦寒而坐泣蘇秦握錐而憤懣班超執
筆而慷慨
　徐令之子高祖封爲定遠侯也
當彼四子勢屈之時容色黧黑神情沮忸言
爲瓦礫行成狂狷髮露心憂影銷貌悴引歎
而雷轉噴氣則雲湧如騏驥之伏於鹽車玄
猿之束於籠圈非無千里之駃萬仞之捷然
而不異羸鈍者無所肆其巧也何異處穴而
望聲徹入井而欲睇博哉及其勢伸志得或
佩錦而還鄉或聲玉於廊廟
　朱買臣少時貧賤採樵後乃入漢得爲本
　郡太守佩錦還鄉也王章少時貧賤卧牛
　衣而泣後於漢得爲京兆尹常爲廊廟之
　臣者也
或合縱於六國之内
　蘇秦字季子洛陽秦州人也少與張儀同
　事鬼谷先生二人才名一等蘇秦初時歷
　說六國三年而歸黄金用盡名位無聞乃
　歸人問神情沮忸嫂不爲炊飯妻不爲下
　機父母兄弟不與語秦遂家中讀太公隂
　符之書數月又東事趙得爲丞相于時六
　國微弱常懼秦侵總朝於秦秦又主縱六
　國以拒秦秦人欲吞六國自以爲横蘇秦
　謂趙王曰今者天下以秦爲横六國爲縱
　今又莫共事秦如秦興兵六國共擊之六
　國自安秦國無爲趙王遂許之秦乃即說
　六國與曹魏燕齊趙楚合縱不事於秦經
　二十年其後蘇秦死張儀相秦又來說六
　國云蘇秦爲人言語反覆以非爲是以是
　爲非又與六國合縱不事於秦非乆長之
　計也以春秋論之小不事大非安國之基
　於是破縱入横後被秦總併吞遂至始皇
　焚燒詩書坑殺學士瀆被神明始皇後死
　葬於驪山三世至子嬰降漢高祖於軹道
　者也
或懸旌於崑崙之外
　班超少時貧賤嘗爲人傭顧寫書遇漢伐
　匈奴超投筆入幕伐於西域遂得勲效封
　爲定遠侯三十年後方得還鄉去時少壯
　歸時髮白也
當斯之時也容彩光液神氣開發言成金玉
行爲世則乘肥衣輕怡然自得快若輕鴻之
汎長風沛若巨魚之縱大壑何異順風而縱
聲登峰而長矖色滓切
　視貌也
人猶是也而昔如彼今如此者非爲昔愚而
今賢故醜而新美壅之與通也水之性清動
壅以堤則波縚(縚與/韜同)而氣腐决之使通循勢
而行從澗而轉雖有朽骸爛胔不能污也非
水之性異通之與壅也人之通猶水之通也
德如寒泉假有沙塵弗能污也以是觀之通
塞之路與榮悴之容相去遠矣
　　　遇不遇第二十四
賢有常質遇有常分賢不賢性也遇不遇命
也性見於人故賢愚可定命在於天則否泰
難期命運難遇危不必禍愚不必窮命運不
遇安不必福賢不必達故患齊而死生殊德
同而榮辱異者遇不遇也春日麗天而隱者
不照秋霜被地而蔽者不傷遇不遇也昔韓
昭侯醉卧而寒典官加之以衣覺而問之知
典官有愛於己者以越職之故而加誅焉衛
之驂乘見御者之非從後呼車有救危之意
不蒙其罪加之以衣恐主之寒呼車憂君之
危忠愛之情是同越職之愆亦等典官獲罪
呼車見德遇不遇也鴟墮腐鼠非虞氏之慢
　虞氏將姊妹登樓而宴時有遊俠之客從
　樓下過正值老鴟在天半遺一腐鼠適值
　虞氏興樂之際齊聲大笑俠客謂是樓上
　人故墮此腐鼠從上下之故將欺俠客以
　爲笑樂俠客乃誅滅虞氏也
瓶水沃地非射姑之穢事出慮外固非其罪
而俠客大怒虞氏見滅邾君大怒而射姑獲
免
　邾君是邾國之君與射姑醉而起邾君守
　門人就射姑乞酒錢射姑不與守門人心
　生惡害知邾君性急乃覆一盆水於門限
　邾君出見問曰此地何故門人報曰射姑
　尿之邾君性急故即呼杖殺射姑曰落火
　坑墮火而死矣射姑免死者也
遇不遇也齊之華士棲志丘壑而太公誅之
魏之干木遁世幽居而文侯敬之
　魏文侯往干木之閭而見之文侯曰此非
　干木閭吾聞干木不肯事寡人寡人何敢
　不敬干木廣於德寡人廣於地干木優於
　義寡人富於財地財不如德義寡人以師
　禮事之何况敬乎遂致厚禄後聞秦反秦
　司馬唐沮諫曰魏有干木其人豐於德義
　文侯敬之必得人心未可侵也遂乃止兵
　不侵也
太公之賢非有減於文侯干木之德非有逾
於華士而或榮或戮者遇不遇也董仲舒智
德冠代位僅過士
　董仲舒是廣川人也言書通於群籍問無
　不知仕於漢取位至太中大夫也
田千秋無他殊操以一言取相
　胡關三老姓田名千秋年八十漢武帝年
　老心多憚爲群臣厭禱遣江充專求巫蠱
　之氣江充與太子不善恐武帝崩太子立
　遂放狂云太子請銅人埋在御床下乃使
　師巫詐言宫中有蠱氣奏帝帝遣江充就
　宫掘床下得金人云是太子厭帝太子博
　士得罪乃謂太子曰今者江充與師巫反
　得銅人不知實有耶無以自明可執江充
　等推問取其實於是遂發兵襲殺江充以
　火炙師巫皆欵承江充詔梏太子帝其時
　在甘泉宫中劉屈釐走報曰太子反殺江
　充帝是速出令將兵來圍太子太子以兵
　拒之戰於長安太子奔走一月三日田千
　秋上表救太子云江充不仁奸爲巫枉太
　子無反意子弄父兵以將救命太子無罪
　可命追之帝年老思憶太子自遣人追訪
　太子太子已死帝感千秋拜爲丞相所爲
　一言取相劉屈釐領三輔之兵左馮翊右
　扶風及京兆與太子戰太子敗績奔向城
　自縊而死後知太子無逆心遂起思子臺
　也
同遇明主而貴賤懸隔者遇不遇也莊姜適
衛美而無寵癭瘤適齊醜而蒙幸
　齊國有癭瘤之女在田採桑遇齊王出遊
　諸人悉來看王唯癭瘤女不看王使人問
　曰人皆看王女獨不看何也女答曰奉父
　母命只於採桑不令看王所以不敢看王
　也於是王曰此女是賢女欲以車載還國
　女曰王欲載去不敢有辭今若隨王去是
　奔走之女是以不去王後乃將財帛往聘
　之將入國諸女及後宫人皆聞王内妃採
　桑看之見是一醜癭瘤之女盡乃笑之後
　王最寵幸之者也
遇不遇命也賢不賢性也怨不肖者不通性
也傷不遇者不知命也如能臨難而不懾貧
賤而不憂可爲達命者矣
　　　命相第二十五
命者生之本也相者助命而成者也命則有
命不形於形相則有相而形於形有命必有
相有相必有命同禀於天相須而成也人之
命相賢愚貴賤脩短吉凶制氣結胎受生之
時其眞妙者或感五行三光或感龍跡氣夢
降生凡庶亦禀天命皆屬星辰其值吉宿則
吉值凶宿則凶受氣之始相命既定即鬼神
不能改移而聖智不能迴也華胥履大人之
跡而生伏羲女媧感瑶光貫日而生顓頊慶
都與赤龍合而生唐堯握登見大虹而生舜
脩紀見洞流星而生夏禹夫都見白氣貫月
而生殷湯大任夢見長人而生文王顔徵感
黑帝而生孔子劉媪感赤龍而生漢祖微子
感牽牛星顔淵感中台星張良感狐星樊噲
感狼星老子感火星若此之類皆聖賢受天
瑞相而生者也相者或見肌骨或見聲色賢
愚貴賤脩短吉凶皆有表診故五嶽崔嵬有
峻極之勢四瀆皎潔有川流之形五色鬱然
有雲霞之觀五聲鏗然有鍾磬之音善觀察
者猶風胡之别劎
　風胡是秦時别劎人也
孫陽之相馬
　孫陽即伯樂善能相馬者也
覽其機妙不亦難乎伏羲日角黄帝龍顔帝
嚳戴肩顓頊駢骭堯眉八采舜目重瞳禹耳
三漏湯臂二肘文王四乳武王齟齒孔子返
宇顔回重瞳臯陶鳥喙若此之類皆聖賢受
天殊相而生者也舜目重瞳是至明之相而
項羽王莽亦目重瞳子越王句踐長頸鳥喙
非善終之象夏禹亦長頸鳥喙王莽之重瞳
譬駑馬有驥之一毛而不可謂之驥也禹之
長頸鳥喙猶龍有蛇之一鱗而不可謂之蛇
也爰及衆庶皆有診相故穀子豐下叔興知
其有後
　穀子魯君之子也穀姓也初生兌上豐下
　叔興善相占之曰此人有相後果王於魯
　兌與豐周易卦也
衛青方顙黥徒明其富貴
　衛青父與公主家婢私通生青後長成公
　主家自官大奴之見欺於衛青令共黑奴
　牧馬黥謂青曰汝額方應貴青曰今爲奴
　僕有何貴乎後善騎射漢家欲滅匈奴青
　乃應募征討匈奴有功漢封爲大將軍建
　幕府
亞夫縱理許負見於餓死
　亞夫姓周名亞夫是周勃第三子也爲細
　柳將軍許負相之曰縱理入口後主餓死
　亞夫後坐事在獄七日不食而死如許負
　之言也
羊鮒聲豺叔姬鑒其滅族
　羊鮒者爲晋大夫初生之時其祖母叔姬
　欲往看聲小兒啼作豺聲姬曰此子豺聲
　必當滅族遂迴不看至長果大亂晋夏五
　月被晋殺之盡滅其族也
命相吉凶懸之於天命當貧賤雖貴猶有禍
患命當富貴雖欲殺之猶不能害夏孔甲畋
於箕山大風晦冥入于人家主人方乳或占
之曰後來而産是子不祥終必有殃孔甲取
之曰苟以爲余子誰敢殃之子長析薪斧斬
其左足遂爲大閽孔甲曰嗚呼有疾命矣夫
漢文以夢而寵鄧通
　文帝夢見落井而得鄧通救之後蒙加於
　寵用
相者占通當貧餓死帝曰能富在我何謂貧
乎與之銅山專得冶鑄後假衣食寄死人家
子文之生妘子棄之
　妘本是祝融之後不知姓也子文即是鬭
　伯比之子也伯比父早亡隨母歸在舅姑
　之家後長大乃奸妘子之女生子文其妘
　子妻耻女不嫁而生子乃棄於山中妘子
　遊獵見虎乳一小兒歸與妻說妻曰此是
　我女與伯比私通生此小兒我耻之送於
　山中妘子乃迎歸養之配其女將與伯比
　楚人呼子文爲之穀烏菟仕至楚相也
虎乃乳之遂收養焉卒爲楚相褒離國王侍
婢有娠王欲殺之婢曰氣從天來故我有娠
及子之産捐猪圈中猪以氣嘘之棄馬櫪中
馬復嘘之故得不死卒爲夫餘之王故善惡
之命若從天墮若從地出不得以理數推非
可以智力要今人不知命之有限而妄覬於
多貪命在於貧賤而穿鑿求富貴命在於短
折而臨危求長壽皆惑之甚也
劉子卷之五




劉子卷之六無六
　　　　播州録事參軍袁孝政註
　　　妄瑕第二十六
天道混然無形寂然無聲視之不見聽之不
聞非可以影響不得以毁譽稱也降此以往
則事不雙美名不並盛矣雖天地之大三光
之明聖賢之智猶未免乎訾也故天有拆之
象地有裂之形日月有薄蝕之變五星有孛
彗之妖堯有不慈之誹舜有囚父之謗湯有
放君之稱武有殺主之譏齊桓有貪淫之目
晋文有不臣之聲伊尹有誣君之迹管仲有
僣上之名以夫二儀七曜之靈不能無虧沴
堯舜湯武之聖不能免於嫌謗桓公伊管之
賢不能無纖瑕之過由此觀之宇宙儒流奚
能自免於怨謗而無悔恡耶是以荆岫之玉
必含纖瑕驪龍之珠亦有微類
　海中龍王頷下有明月之珠其龍在九重
　淵下嘗有近海之人有一小兒過值龍道
　開得入龍宫中又值龍睡偷於頷下取得
　明月珠將出天下無價由有微類海人恐
　兒更入九重淵被龍毒之方呼兒對面以
　明月珠撲碎之也
然馳光於千載飛價於侯王者以小惡不足
傷其大美者也今忌人之細短妄人之所長
以此招賢是書空而尋跡披水而覓路不可
得也定國之臣亦有細短人主所以不棄之
者不以小妨大也以小掩大非求士之謂也
伊尹夏之庖厨傳說殷之胥靡百里奚虞之
亡虜段干木魏之大駔
　干木晋國人儈賣交買之人也隱才不仕
　文侯知其賢往聘干木之家干木坐不起
　文侯側立不敢辭倦乃聘干木爲國相後
　秦簡公欲伐魏干木大賢在文侯爲相秦
　公怕不能用謀策遂自罷兵而止也
此四子者非不賢也而其迹不免污也名不
兩盛事不俱美昔魏文侯問於李尅曰吴起
何如人也
　吴起衛人向楚求仕齧母臂爲誓九年未
　遂其母遂亡楚朝卿相言王曰吴起親亡
　不歸于葬此不孝也豈得爲相乎其吴起
　歸家持孝三年畢乃往魏求仕文侯用爲
　西河太守文侯先被秦奪五城吴起乃爲
　文侯復五城於是伐秦復魏五城乃更北
　征燕趙並歸於魏此者吴起之功也
剋對曰起貪而好色然其善用兵司馬穰苴
不能過也乃以爲將拔秦五城北滅燕趙蓋
起之力也魏無知薦陳平於漢王或人讒之
曰平雖丈夫如冠玉耳其中未必有可用也
且聞盜嫂而受金王乃疏平讓無知無知曰
臣進奇謀之士誠足以利國耳且其小過豈
妨公家之大務哉乃擢爲謢軍得施其策故
范增疽發死而楚國亡閼氏開陣而漢軍全
者平之謀也
　范增是楚之大臣項羽將兵圍漢王城陳
　平設謀多將珍寳與楚王大將楚王知乃
　欲斬大將范增諫曰此是陳平之計王勿
　誅之王曰攻戰之士忘其忠武受他財寳
　豈爲臣子遂殺之范增疽發而死平又刻
　木作人羅綺衣之爲女於城上云是漢之
　美女欲將與單于單于妻閼氏聞之心妬
　忌恐寵愛美女遂開陣救漢軍出此皆陳
　平之謀計也
高祖棄陳平之小諐(音/愆)採六奇之大謀文侯
捨吴起之小失而取五城之功向使二主以
其小過棄彼良材則魏國之存亡不可而知
漢楚之雄雌未可决也而吴起必埋名於貪
好陳平陷身於賄盜矣俗之觀士者見其威
儀屑屑好行細潔乃謂英彦士有大趣不修
容儀不惜小儉而謂之棄人是見朱橘一子
蠹因剪樹而棄之覩縟錦一寸點乃全疋而
燔之齊桓深知甯威將任之以政羣臣爭讒
之曰甯戚衛人去齊不遠君可使人問之若
果眞賢用之未晩也公曰不然患其有小惡
者民人知小惡忘其大美此世所以失天下
之士也乃夜舉火而爵之以爲卿相九合諸
侯一匡天下桓公可謂善求士矣故仲尼見
人一善而忘其百非鮑叔聞人一過而終身
不忘夫子如斯之弘鮑叔如斯之隘也以是
觀之聖哲之量相去遠矣牛躅之䨟不生魴
鱮巢幕之窠不容鵠卵崇山廓澤不辭污穢
佐世良才不拘細行何者量小不足以包大
形器大無分小瑕也人之情性皆有細短若
其略是也雖有小疵不足以爲累若其略非
也雖有衡門
　横木爲門言巷頭之門也
小操未足與論大謀樊灌屠販之堅蕭曹斗
筲之吏
　蕭何曹參小時皆作庸吏窶貧不可計也
英布刑墨之隸
　人僕也王宫之中門每門四人晨昏開閉
　寺禁刑人墨者使之守門非在家守門也
　非國君離宫即名宫門之衛以爲離衛離
　衛者兩人一人左一人右相離而行一戈
　在前一戈在後以自防衛英布姓英名布
　少時相師占之曰先被黥後必王黥者墨
　刑之罪英布後果坐法被黥作守門之賤
　衛布乃笑曰相者其實也後項羽與高祖
　爭天下封英布爲九江王者矣
周勃俳優之任
　俳優是戲技之名晋時有優旃史記滑稽
　傳有優孟優旃皆善爲戲著名急就篇云
　唱是優俳是笑俳優一物二名令散樂戲
　爲可笑之語也周勃少時是俳優伎兒解
　吹簫及諸管絃每與人送喪以俳優卑賤
　之士後爲漢高祖右丞相才越朝廷莫能
　過也
其行皆中律其質則將相才也張景陽郢中
之大淫也而威諸侯顔濁鄒梁父之大盜也
　鄒是齊人爲大梁赤眉賊後爲景公大臣
　梁父地名也
而爲齊勳臣此皆有所短然而功名不朽者
大略得也袁精目
　袁精目楚人也饑餓在道而卧有人與其
　食而哺之乃問曰子是何人而與我食其
　人曰我是胡丘盜父精目曰子既是胡丘
　盜父我不食不義之食乃兩手據地吐出
　其食而死也
鮑焦即鮑升也不衣絲麻不食五穀荷檐
　挈畚而拾木實爲食子貢過之於道謂之
　曰子何故至此焦對曰吾聞不已知而道
　不已求是悴行也上不用而求之不止者
　是毁廉也行悴廉毁而求利不已吾之所
　愧也子貢曰吾聞非其世者不享其利污
　其君者不履其土况復飡蔬菜哉鮑焦曰
　吾聞賢者重進而輕退廉者易媿而輕死
　遂棄其身立於梁下投洛水之上而死魯
　仲連曰鮑焦不能從容於世而自取死非
　爲人也
立節抗行不食非義之食乃餓而死不能立
功拯溺者小節不申而大節屈也伯夷叔齊
冰清玉潔義不爲孤竹之嗣不食周粟餓死
首陽楊朱全身養性
　楊朱爲人養性以避利害人謂之曰取子
　身上一毛以利天下如何朱曰天下之事
　非一毛可濟若墨子爲人以身爲仁從頭
　磨至足以利天下則能爲之此二子行殊
　而立名一也
去脛之一毛以利天下則不爲也若此二子
德非不茂行非不高亦能安治代紊蹈白刃
而達功名乎此可以爲百代之鎔軌不可居
伊管之任也
　　　適才第二十七
物有美惡施用有宜美不常珍惡不終棄紫
貂白狐製以爲裘鬱若慶雲皎如荆玉此毳
衣之美也黶菅蒼蒯編以簑笠葉微疏絫黯
若朽穰此卉服之惡也裘簑雖異被服寔同
美惡雖殊適用則均今處繡户洞房則簑不
如裘被雪沐雨則裘不及簑以此觀之適才
所施隨時成務各有宜也伏臘合歡必歌採
菱牽石拖舟
　引索貌也又云正舟索者也
則歌嘘𡁎非無激楚之音然而棄不用者方
引重抽刀不如嘘𡁎之宜也卞莊子之昇殷
庭也鳴珮趍蹌温色怡聲及其搏虎必攘袂
鼓肘瞋目震呼非不如温顔下氣之美然而
不能及者方格猛獸不如攘袂之宜也安陵
神童通國之麗也八音繁會使以噭吹囋(才/割)
切聲而人悅之則不及瞽師侏儒之美蛇銜
之珠
　隋侯是隋國之侯於路見一青蛇被傷隋
　侯取蛇將歸宅中以藥治之以肉飼之也
　瘡得瘥遂放令去經三日乃銜明月之珠
　來報隋侯隋侯謂言蛇欲害己乃拔劎欲
　斬之及細視之乃見蛇銜明月之珠來報
　恩也
百代之傳璧以之彈鴞則不如泥丸之勁也
棠谿之劎天下之銛也用之穫穗曾不如鈎
鎌之功也此四者美不常珍惡不終廢用各
有宜也昔野人棄子貢之辨而悅馬圉之辭
　孔子遊於木山馬佚犯食野人禾野人捉
　馬不還夫子乃令子貢往取子貢以文藻
　之辭取馬野人不用此語後令馬圉往取
　乃用直言取之語野人曰東海至西海之
　禾並是君禾馬若不食還食何物野人聞
　之乃還馬馬圉是掌馬人也
越王退吹籟之音而好鄙野之聲非子貢不
及馬圉吹籟不若野聲然而美不必合惡而
見珍者物各有用也水火金木土穀六府異
物而皆有施規矩權衡準繩六法殊形而各
有任故伊尹之興土功也長脛者使之蹋鍤
强脊者使之負土眇目者使之準繩傴僂者
使之塗地因事施用仍便效才各盡其分而
立功焉商歌之士
　甯戚初仕於齊佯爲商人見桓公乃扣角
　而歌歌曰浩浩之泉游游之魚懷德不仕
　乃容將軍者也
雞鳴之客
　馮驩爲孟嘗君之客孟嘗君齊之公子其
　家有客三千人上客得肉中客得魚下客
　得菜驩處下客之中三年孟嘗不識驩乃
　彈琴而歌曰大丈夫歸去來兮食無魚君
　進之以魚又琴歌曰大丈夫歸去來兮出
　無車君又進之以車後孟嘗君入秦被秦
　王囚之欲殺孟嘗孟嘗遣人咨秦王夫人
　求救之夫人曰孟嘗君先獻王一狐白裘
　若更與我一狐裘我令放君去使者還與
　孟嘗君說君曰唯只有一狐裘以獻王訖
　如何更得時有客馮驩夜入秦王宫中盜
　取狐裘得出送與夫人夫人得之懽喜乃
　謂王曰孟嘗君是齊之公子王若殺之與
　齊爲怨不如放之王信夫人之言遂放孟
　嘗君孟嘗君得出又慮盜事發遂夜走還
　齊國至秦關天未明關未開馮驩作雞鳴
　關所雞盡鳴作犬吠犬亦吠其關吏聞雞
　鳴犬吠乃開關孟嘗君度關三十里秦王
　來追之不及
才各有施不可棄也若使甯子結客於孟嘗
則未免追軍之至囚繫之辱也若使雞鳴託
於齊桓必不能光輔於霸道九合諸侯也時
須過關莫若雞鳴欲隆霸主莫若商歌商歌
之雅而雞鳴之鄙雖美惡有殊至於適理排
難其一揆也楚之市偷天下之大盜
　齊王攻楚楚遣子反將兵拒之楚王君臣
　同謀合計不能却齊軍子反少時好愛伎
　道之士楚有市偷來語子反曰我聞君好
　愛伎道之士我是天下之市偷子反聞之
　冠不暇戴自出迎之遂與之語發兵攻楚
　楚王茫然是懼以爲無計市偷乃隂宻入
　齊軍營中偷齊將幃帳送與子反子反差
　人送還齊軍至明夜乃往齊軍營偷齊將
　簪送與子反子反又送還齊王明夜又直
　入齊營中偷齊將袍送與子反子反又送
　還齊將使者謂將曰今夜須去君若不去
　今夜來取你頭齊將驚怕迴軍便還也
而能却齊軍雖使孫吴用兵彼必與之拒戰
未肯有望風而退也晋之叔魚一國之佞邪
也而能歸季孫
　魯使季孫朝於晋侯晋侯以爲季孫有罪
　對諸侯而執之於後推勘無罪欲放之季
　孫媿而不還謂晋君曰當妄執我之時對
　諸侯云我有罪今就無罪可集諸侯知我
　無罪我始可還不然我不還晋君羞之無
　由得返晋有大佞之臣字叔魚詐作計親
　附季孫謂季孫曰吾皆意不樂季孫曰何
　爲不樂叔魚曰吾聞晋侯於别處修一館
　令君處之季孫信之遂夜走還魯故叔魚
　大佞而能返歸季孫也
雖使甘蘇聘說彼必與之較辨不至恐懾
失意怯怖懾伏之也
而逃還也大盜讒佞民之殫害無用之人也
苟有一術猶能爲國興利除害矧乃明智鍊
才其爲大盜豈可棄耶關雎興於鳥而爲風
之首美其摯而有别也鹿鳴興於獸而爲雅
之端嘉其得食而自呼也以夫鳥獸之醜苟
有一善詩人歌詠以爲美談矣况人之有善
而可棄乎夫檉栢之斷也大者爲之棟梁小
者爲之椽桁直者中繩曲者中鈎隨材所施
未有可棄者是以君子善能拔士故無棄人
良匠善能運釿故無棄材賢能人物交泰各
盡其分而立功焉詩云雖有絲麻無棄菅蒯
雖有姬姜無棄憔悴此之謂也
　　　文武第二十八
規者所以法圓裁局則乖矩者所以象方製
鏡必背輪者所以輾地入水則溺舟者所以
涉川施陸必躓何者方圓殊形舟車異用也
雖形殊而用異而適用則均者盛暑炎蒸必
藉凉風寒交冰結必處温室夏不御氈非憎
惡之炎有餘也冬不卧簟非怨讎之凉自足
也不以春日遲遲而毁羔裀秋露灑葉而剔
笋席白羽相望霜刃競接則文不及武干戈
既韜禮樂聿修則武不及文不可以九畿慴
然而棄武四郊多壘而擯文士用各有時未
可偏無也五行殊性俱爲人用文武異材並
爲大益猶救火者或提盆榼或挈瓶(瓶容/一斗)盂
其器方圓形體雖返名質相乖至於盛水滅
火功亦齊焉繳者身仰釣者身俯俯仰别狀
取利同焉織者漸進耕者漸退進退異勢成
務等焉墨子救宋重趼而行
　墨翟宋人外理九經内練萬術魯來攻宋
　遣公輸魯般作雲梯攻宋城墨子在城中
　乃作火具燒公輸雲梯魯凡攻宋城托公
　輸之巧有極墨子之拒有餘公輸魯般以
　絶代之巧終爲墨子之困墨子來往宋城
　救危不息脚有重趼而生者也
干木在魏身不下堂
　魏之隱士姓段名干木魏文侯往其家與
　共言坐語終日文侯脚肶(婢脂/切)而不敢伸
　謂左右曰寡人富於財干木富於德吾脚
　肶不敢伸秦聞魏有干木罷兵不敢攻魏
行止異跡存國一焉文以讚治武以凌敵趍
舍殊律爲績平焉秦之季葉土崩瓦解漢祖
躬提三尺之劎爲黔首請命跋涉山川蒙犯
矢石出百死以績一生而爭天下之利奮武
厲誠以决一旦之命當斯之時冠章甫衣縫
掖
　大袖之衣也今之黼衿衣服也
未若戴金冑而擐犀甲也嬴項既滅海内大
定以武創業以文止戈徵鄒魯諸生而制禮
儀脩六代之樂朝萬國於咸陽當此之時修
文者榮顯習武者慙忸一世之間而文武遞
爲雄雌以此言之治亂異時隨務引才也今
代之人爲武者則非文爲文者則嗤武(嗤笑/也)
各執其所長而相是非猶以宫笑角以白非
黑非適才之情得實之論也
　均任第二十九
器有寬隘量有巨細材有大小則任其輕重
所處之分未可乖也是以萬碩之鼎不可滿
以盂水一鈞之鍾不可容於泉流十圍之木
不可蓋以茅茨榛棘之柱不可負於廣厦何
者即小非大之量大非小之器重非輕之任
輕非重之制也以大量小必有枉分之失以
小容大則致傾溢之患以重處輕必有傷折
之過以輕載重則致壓覆之害故鵾鵬一軒
　鵾鵬一云大鵬是西方鳥也南方鳥曰鳳
　凰北方鳥曰幽昌鵾鳥本處滄溟之角其
　名曰鵾鵾化鵬鵬一飛九萬里翼勵青天
　足蹠浮雲横厲寥廓
寥空也廓大也
背負蒼天足蹠浮雲有六翮之資也
　跳躍神馬名也
騕褭一騖騰光萬里
　騕褭馬是龍之子神馬也腰褭之子曰驥
　也
絶塵掣微有迅足之勢也今以燕雀之羽而
慕冲天之迅犬羊之蹄而覬追日之步勢不
能及亦可知也故奔蜂不能化藿蠋
　食豆葉之蟲也
而能化螟蛉
　食桑葉之蟲也
越雞不能伏鵠卵魯雞能伏之藿蠋與螟蛉
俱蟲也魯雞與越雞同禽也然化與不化伏
與不伏者藿蠋大越雞小也夫龍蛇有翻騰
之質故能乘雲依霧賢才有政理之德故能
踐勢處位雲霧雖宻蟻蚓不能昇者無其質
也勢位雖高庸蔽不能治者乏其德也故智
小不可以謀大德狹不可以處廣以小謀大
必危以狹處廣必敗子游治武城仲尼發割
雞之嘆尹何爲邑宰子産出製錦之諫
　子皮使尹何爲邑宰子産道其才薄放出
　製錦之諫曰未能操持何製錦也
德小而任大謂之濫也德大而任小謂之降
也而其失也寧降無濫是以君子量才而授
任量任而授爵則君無虚授臣無虚任故無
負山之累折足之憂也
　　　愼言第三十
日月者天之文也山川者地之文也言語者
人之文也天文失則有謫蝕之變地文失必
有崩竭之災人文失必有傷身之患故口者
言語之門户舌者門户之關鑰關鑰動則門
户開門户開則言語出出言之善則千里應
之出言之惡則千里違之言失於己不可遏
於人情發於近不可止於遠是以君子愼其
關鑰以宻言語言語在口譬含鋒刃不可動
也動鋒刃者必傷喉舌言失之害非唯鋒刃
其所傷者不愼喉舌故天有卷舌之星人有
緘口之銘
　周公廟中鑄金人爲三緘其口書其背曰
　我是古之愼言人也
所以警恍言(恍音祧/輕言)
防口訧也(訧過/也)
口舌者患禍之官亡滅之府也語言者性命
之所屬而形骸之所係也言出患入語失身
亡身亡不可復存言非不可復追其猶射也
懸機未發則猶可止矢一離絃雖欲返之弗
可得也易誡樞機詩刺言玷斯言一玷非礛
(力甘/切)䃴(音/諸)所磨樞機既發豈駭電所追皆前
聖之至愼後人之埏鎔明者愼言故無失言
闇者輕言自致害滅昔知伯失言於水灌韓
魏躡其肘足
　知伯與韓宣子魏武子共伐趙襄子灌朝
　歌水淹襄子城三年知伯與韓侯魏侯登
　高看水知伯失言曰洚水可以灌安邑汾
　水可以灌平陽平陽則魏侯所都安邑則
　韓侯所都二子聞此語宣子以肘射武子
　肘武子以足躡宣子足使出宣子謂武子
　曰知伯欲以水灌我等趙亡我則其次不
　如先圖之二侯於是乃使人告襄子曰君
　明日卯時出兵與知伯交戰我二軍各引
　兵兩頭即滅知伯襄子乃斬知伯頭以漆
　之用爲穢器此爲不愼言之失也
魏武漏語於英雄玄德遺其匕筯
　魏武曹操也漢末天下微弱四方無主英
　偉並起袁紹起兵於關東號東晋孫權據
　吴劉璋在蜀曹操亦欲窺天下劉備字玄
　德皆大志來過曹操操與同食而謂言天
　下英雄唯君與操本初之徒不足數也本
　初袁紹字也劉備聞操言不覺心驚恐操
　知備欲圖天下之心正食乃失匕筯背操
　走入徐州復來荆州滅劉璋後稱蜀王王
　西蜀曹操王西晋孫權王南吴天下爲三
　國者也
是以頭爲穢器師馳徐州地分二晋土割岷
蜀亡敗長釁爲天下笑不愼言也韓昭侯與
棠磎公謀而終夜獨寢
　韓昭謚侯爵名棠磎地名爵號公韓昭與
　棠磎公語棠磎公謂韓侯曰爲人主者言
　泄左右亦如玉巵置酒韓侯於是終夜獨
　寢惡有夢語露於妻妾也
慮夢言露於妻妾也孔光不對温室之樹恐
言之泄於左右也
　孔光爲漢司空曾内出外左右問曰温室
　庭前有何樹木孔光别論餘事不對温室
　之樹其意欲不令使内事外知也
言者風也無足而行無翼而飛不可易也是
以聖人當言而懼發言而憂如蹈水火臨危
險也禮然後動則動如春風人不厭其動時
然後言則言如金石人不厭其聲故身無失
行口無過言也
劉子卷之六
劉子卷之七無七
　　　　播州録事參軍袁孝政註
　　　貴言第三十一
越劎性銳必託槌砧以成純鉤楚柘質勁必
資搒檠(上步萌反下音競/搒檠造子之器物)
　正弓所用以定曲直矯而不正者也
以成弴弓(弴丁幺丁/昆二切)
　畫弓天子所用之弓也
人性雖敏必藉善言以成德行故槌砧者夷
不平也搒檠者矯不正也善言者正不善也
人目短於自見故借鏡以觀形髮拙於自理
必假櫛以脩束心闇於自炤則假言以樂行
面之所以形明鏡之力也髮之所以理假櫛
之功也行之所以榮善言之益也鏡櫛理形
其惠輕也善言成德其惠重也人皆悅鏡之
明己形而不慕士之明己心人欲櫛之理其
髮不願善言之理其情是棄重德而採輕功
不亦倒乎爲衣冠者己手不能製則知越鄉
借人以製之至於理身而不知借言以修其
行是處其身輕而於冠重不亦謬乎君子重
正言之惠賢於軒璧之贈樂聞其過勝於德
義之名故楚莊王輕於千乘之國而重申叔
一言
　陳國徵舒作亂而殺陳君楚莊王聞之將
　兵往陳而殺徵舒將其陳國欲以爲郡使
　其莊王子守之其臣申叔諫曰王今爲陳
　伐得徵舒餘地欲以爲郡使子守之四方
　諸侯聞之不言王爲陳伐惡道王貪其地
　而伐徵舒王何不令使於外方訪陳後裔
　立爲主安政理國楚王用其言訪得後裔
　立爲主也
范獻賤萬畝之田以貴舟人片說
　范獻晋卿也殺晋大夫欒友後欲出遊惡
　欒友之子報讎行至津所問舟人曰君見
　欒友之子乎舟人曰君還晋修晋之政令
　雖欒友之子其若何君若出入無度不修
　國之政令今我舟中之人與欒友子無異
　君何問焉獻遂以田萬畝賜舟人以貴舟
　人之片說也
季路抱五愼之誡趙孟佩九言之箴
　箴陳也九言箴者無姤亂無怙寬無恃寵
　無雷同無徹禮無儉能無汎恕無誅非德
　無犯非義也
由此觀之軒璧之與田邑豈能與善言齊價
哉夫桓侯不採越人之說卒成骨髓之疾
　越人扁鵲也于時來入齊見桓侯有疾曰
　公疾可理公曰老醫欲以不患者爲已驗
　扁鵲出明日又見告桓公曰君疾可治桓
　公曰無疾可治後日來見桓公乃走扁鵲
　去後公患劇差人尋覓扁鵲欲使理病扁
　鵲則來見桓公謂曰我前日不患君欲理
　病今者既患君何棄我而去扁鵲曰初見
　君病在皮膚針灸可差次見君病在肌血
　湯藥可差後見君病在膏肓之下此病不
　可治我故走去桓公曰此善良醫以禮發
　桓公於是卒也
吴王不聽枚乘之言終受夷滅之禍
　枚乘是吴王之臣枚皋之父吴王作亂枚
　乘諫之不用其言遂至滅國也已
夫人之將疾者必不甘魚肉之味身之將敗
者必不納忠諫之言故臨死者謂無良醫之
蔽將敗者謂無直諫之臣而不聽善言是耳
聾也非其耳之有塞善言不入耳乎是以明
者納規於未形採言於患表從善如轉圓遣
惡如去讎正音日聞於耳禍害逾遠於身昔
堯帝招諫之鼓舜樹誹謗之木湯立司過之
士武王立誡愼之鼗
　鼗小鼓也貫而摇之又作鞀也
以聖哲之神鑒窮機洞微非有毫釐之謬也
猶設廣聽之術開嘉言之路豈不貽厥將來
表正言之益邪以夫先聖猶能採言於芻蕘
奚况布衣而不貴言乎故臣子之於君父則
有獻可替否諷諫之文知交之於朋友亦有
切磋琢磨相成之義君子若能聽言如響從
善如流則身安南山德茂松栢聲振金石名
流千載也
　　　傷讒第三十二
譽者揚善之樞也毁者宣惡之機也揚善生
於性美宣惡出於情妬情美以成物爲恒情
妬以傷人爲務故譽以論善則辭以極善爲
功毁以譽過則言以窮惡爲巧何者俗人好
奇不奇不用也譽人不增其義則聞者不快
於心毁人不益其惡則聽者不滿於耳代之
善人少而惡人多則譽者寂寞而讒者諠譁
是以洗垢求痕吹毛覓瑕揮空爲有轉白爲
黑提輕當重引寸至尺墨子所以泣素絲
　墨子者墨翟也悲蠶絲元素白被他色染
　而隨色變乃爲青黄好人被讒成惡也
楊朱所以泣岐路
　楊朱宋人也與人同行忽見岐路即慟之
　謂此路岐曾有幾人合則也
以其變爲青黄迴成左右也昔人興讒言於
青蠅
　魏武公信讒詞詩刺言曰營營青蠅止于
　樊豈弟君子無信讒言言青蠅點白成黑
　者也
譬利口於刃劎者以其點素成緇
　緇墨色也
刀勁傷物故有四畏不可不愼鳥之曲頸鋩
距者羽類畏之獸之方喙鈎爪者毛群畏之
魚之哆(處紙尺/寫二切)脣鋸齒者鱗族畏之人之利
口讒諂者人共畏之讒嫉之人必好聞人惡
惡聞人善妬才智之在己前謩(音/居)
　居妄也
富貴之在其上猶喉中有噎吞之思入目上
有翳决之願去吞决之情深則萋斐辭作故
揚娥眉者爲醜女之所妬行貞潔者爲讒邪
之所嫉昔直不疑未嘗有兄而讒者謂之盜
嫂
　直不疑前漢人也于時讒說之逐嫂其人
　既未嘗有兄何得有嫂而盜逐之也
第五倫三娶婚也孤女而世人譖其撾婦翁
　第五倫後漢人也三娶孤女人讒說五倫
　前時曾撾婦翁也
此聽虚而責響視空而索影悖情倒理誣罔
之甚也以二子之賢非身行之不潔與人有
讎也而不免於世謗者豈非獸惡其網人惡
其上耶故讒邪之蔽善人也猶朝日洞明霧
甚則不見天沙石至淨流濁則不見地雖有
明淨之質而不發明者水霧蔽之也蘭蓀欲
茂秋風害之賢哲欲正讒人敗之故讒者但
知害嫉於他人而不傷所說之主知傷所說
之主而不知還害其身故無極之讒子常蒙
謗郄費雙滅
　無極姓費楚人爲晋大夫子常姓郄亦爲
　晋大夫與無極同事晋晋君欲往子常家
　無極誑子常曰晋君愛兵馬明日來向子
　家子宜置精兵於門内晋君來見必當懽
　喜子常信之遂貯兵於門内以待晋君來
　晋君果至子常門無極謂晋君曰事不可
　不知乎臣請先入觀望無極入門内便出
　來啓曰子常門内具精兵欲襲君晋君怒
　殺子常子常死又有人說乃是無極之教
　晋君又殺無極故云子常蒙謗郄費雙滅
　者也
讒謟之流斃一至於斯嗚呼後代之君子可不
愼諸也
　　　愼隟第三十三
過者怨之梯也怨者禍之府也禍之所性必
由積怨過之所始多因忽小小過之來出乎
意表積怨之成在於慮外故其來也不可悔
其成也不可防防怨不宻而禍害臻焉故登
峭坂而不跌墜者愼于大也跨早垤
　蟻封高壤垤土高寸曰封
而好顛蹷者輕於小也苟兢其步雖履除能
安輕易其足雖夷(平/也)路亦躓智者識輕小之
爲害故愼微細之危患每畏輕徵懔懔焉(敬/懼)
(也)若朽索之馭陸馬也鴻毳性輕積之沉舟
繒縞質薄叠之折軸以毳縞之輕微能敗舟
軸者積多之所致也故墻之崩隤必因其隟
劎之毁折皆猶于璺尺蚓穿堤能漂一邑寸
煙泄突致灰千室怨之始也微於隟璺及其
爲害大於墻劎禍之所傷甚于邑室將防其
萌急於水火夏書曰怨豈在明不見是圖故
怨不在天亦不在小熒熒不滅能焚崑山涓
涓不絶能成江河怨之所生不可類推禍之
所延非可猜測或怨大而成小或憾輕而至
重深讎不必危而睚眥未可易也譬如風焉
披雲飛石卷水𢴺木而人血脉不爲之傷鄛
穴之風輕塵不動毛髮不摇及中肌膚以爲
深疾大不爲害小而成患者大風散漫小風
激射也故漢祖免貫高之逆
　貫高爲趙王相欲殺高祖於栢人亭高祖
　行至栢人亭欲宿心動問左右名何亭左
　右曰此是栢人亭高祖曰栢人亭者遏迫
　於人遂疾夜遁得免貫高之害後人告高
　祖曰貫高於栢人亭欲殺高祖貫高之徒
　黨齊告二十人皆自死貫高曰今並自取
　死無人明趙王無罪於是一人告高祖高
　祖將貫高付獄獄吏打一千餘鞭終不欵
　承言趙王不反高祖乃自問取其實狀貫
　高乃報高祖趙王不反乃放貫高亦釋貫
　高貫高曰欲殺大王有何面目食人之禄
　爲人之臣遂坑而死者也
　魏后泄張繡之讎
魏后是曹操也與袁紹爭天下張繡是袁
　紹下軍將與曹操格戰捉得曹操愛子遂
　斬之後袁紹破兵馬離散繡來投於曹操
　許褚謂之曰與君當投於吴繡曰不可褚
　曰君何不可殺人愛子如何欲投之繡曰
　曹君爲人大志必能併天下之位我殺其
　子私讎也其後必能吞吴大丈夫可再辱
　乎遂投操操捉得繡來乃指其面曰使我
　著大信於天下者子也任以爲將泄其先
　罪泄漏也隱漏其先罪也
韓信削少年之辱
　韓信淮隂人也不事生業不營一食好帶
　長劎於淮隂市中有一少年辱之曰君帶
　長劎能殺人乎若能殺人可殺我也若不
　能可從我跨下過韓信聞之乆視於少年
　計殺之無益屈身從跨下過後高祖任爲
　大將軍信召市中少年語之曰汝昔年欺
　我今日可欺乎少年乞命信免之罪與之
　一效官也
安國釋田甲之慢
　安國是韓安國也爲梁太史坐法在獄中
　被獄吏田甲辱之安國曰寒灰亦有然否
　田甲曰寒灰儻然我即尿其上自後安國
　得釋放任梁州刺史獄吏田甲驚走安國
　曰若走必族誅之若不走赦其罪田甲遂
　見安國安國笑謂曰寒灰今日燃汝何不
　尿其上田甲愧前罪驚惶無已遂與田甲
　廷尉之官今日司馬是也
此皆遇英達之主寬廓之衿得以深怨而不
爲讎也魯酒薄而邯鄲圍
　六國之時楚霸諸侯總來朝楚趙亦朝楚
　皆上牛酒趙王酒美楚王吏來就趙王索
　酒趙王不與此酒未上楚王曰楚王未得
　故不與吏乃於趙王上酒訖吏乃以魯侯
　薄酒换趙王美酒進王曰趙王薄酒楚王
　飲之大怒曰到來在後輕我一也酒來又
　薄輕我二也諸侯會罷遂乃興兵圍邯鄲
　邯鄲即趙王城也
羊羹偏而宋師敗
　宋使華元將兵伐鄭明日欲戰乃殺羊爲
　羹以會將士有御車人羊斟不得羹明日
　與鄭戰羊斟者謂華元曰前日之羹子爲
　政今日之事我爲政遂引華元車奔鄭軍
　中宋軍大敗華元被鄭囚宋人以金銀珍
　寳贖華元彼語羊斟曰前者車奔入鄭爲
　是馬佚而子不禁所以言者恐宋軍誅羊
　斟也
郈孫以鬭雞亡身
　郈昭伯與季平子鬭鷄平子爲其雞作金
　距昭伯以芥子粉灑其雞翼使芥子粉飛
　着平子雞眼雞便退走自後乃知責郈孫
　曰君何以芥子粉粉雞翼令着我雞眼昭
　伯曰君雞何以着金距各相忿怒遂興兵
　大戰數日平子乃殺昭伯也
齊侯以笑嬪破國
　晋遣大夫郄尅使齊尅足跛齊侯欲謔之
　遂於廊下設幕使嬪妾晝於幕中初郄尅
　跛而上殿嬪妾於幕中一時大笑尅被笑
　忿怒還晋乃將兵伐齊遂破齊國此皆輕
　小事破國亡身者也
皆以輕蔑細怨忘樹禍端以酒食戲笑之故
敗國滅身爲天下笑不愼死也代之闇者皆
以小害易微之事以至於大患禍之至也人
自生之福之來也人自成之禍與福同門害
與利同鄰若非至精莫能分矣是以智慮者
禍福之門户動靜者利害之樞機不可不愼
也
　　　誡盈第三十四
四時之序節滿即謝五行之性功成必退故
陽極而隂降隂極而陽升日中則昃月盈則
虧此天之常道也
　日中則昃月盈則虧人矯尅亡器滿必覆
　故以誡盈名篇之美也
勢積則損財聚必散年盛返衰樂極還悲此
之恒也昔仲尼觀欹器而革容
　周公廟中有祭器常傾欹不正號之欹器
　太滿則傾不滿亦欹惟平則正矣孔子於
　周公廟見之問主器曰此器何名曰欹器
　孔子曰我聞欹器太滿則傾不滿亦欹惟
　平則正孔子於是發嘆改其心嘘曰古人
　制之以約後代人愼傾滿使各得其分也
鑒損益而歎息此察象而識類覩霜而知冰
也夫知進而不知退則踐盈泛之危處存而
不亡危必履泰山之安故雷在天上曰大壯
山在地中曰謙謙則裒多損寡壯則非禮勿
履處壯而能用禮居謙而能益降高以就卑
抑强而同弱未有抱損而不光驕盈而不斃
者也聖人知盛滿之難恃每居德而謙冲雖
聦明叡智而志愈下富貴廣大而心愈降勳
蓋天下而情愈惕不以德厚而矜物不以身
尊而驕民故楚莊王功立而心懼晋文公戰
勝而色憂非憎榮而惡勝乃功大而心小居
安而念危也夏禹一饋而七起周公一沐而
三握食不遑飽沐不及晞非耐饑而樂勞是
能心急於接士處于謙光也易曰以貴下賤
大得民也是以君子高而能卑富而能儉貴
而能賤智而能愚勇而能怯辯而能訥博而
能淺明而能闇是謂損而不窮也
　　　明謙第三十五
天道下濟而光明江湖善下而爲王故山在
地中成謙王侯以孤寡爲損謙則榮而逾高
損則顯而彌貴高必以下爲基貴則以賤爲
本在貴而忘貴故能以貴下民處高而遺高
故能高而就卑是以大壯往則復天地之謙
也極昇必降隂陽之謙也滿終則虧日月之
謙也道盈體冲聖人之謙也易稱謙尊而彌
光老子云不伐故有功謙者在於降己以高
從卑以聖從鄙不伐在於有功不矜在於有
德不言歸於冲退謙挹之流也好盈自賢矜
功伐善者俗之恒情聖人之惡也必矜其功
雖賞之而稱勞情猶不足苟伐其善雖與之
賞多必怨其少則慊望之情生躁競之色見
矜伐之路開患難之釁作矣君子則不然在
榮以挹損爲基有功而不矜有善而不伐遺
其功而功常存忘其善而善自全情常忘善
故能以善卜物情恒存善故欲以善勝人是
以情存功善非心謙也口虚托謙豈非矯乎
以善勝物心遺功善非矜伐也口及其善豈
非實乎故心存功善非心謙也口雖不言未
免矜伐心捨功善口雖明言無傷於廉故夏
禹昌言明稱伐功咎繇陳謨云說我惠豈其
矜功而存惠哉夫言善非伐而伐善者每稱
其能言惠非矜而矜惠者常存其惠聖人知
人情尚賢而好伐故發言裁典多由謙退所
以棄其驕誇競垂世則也
　　　大質第三十六
火之性也大寒慘悽凝冰裂地而炎氣不爲
之衰大熱烜赫燋金爍石而炎氣不爲之熾
者何也有自然之質而寒者不能移也故丹
可磨而不可奪其色蘭可燔而不可滅其馨
玉可碎而不可改其白金可銷而不可易其
剛各抱自然之性非可强變者也士有忠義
之性懷貞直之操不移之質亦如兹者也是
以生苟背道不以爲利死必合義不足爲害
故不趨利而逃害不忻生而憾死不可以威
協而變其操不可以利誘而易其心昔子閭
之劫也擬之白刃而其心不傾
　楚白公勝作亂殺子西又劫子閭謂子閭
　曰同我者即免不同我者即殺乃以白刃
　擬刺子閭而子閭亦不同故云不趨而逃
　害也
晏嬰之盟也鈎以曲戟而其志不迴
　崔杼殺齊君使人將鐵鈎鈎晏嬰項欲與
　立盟共爲要誓晏子終竟不同崔杼作亂
　也
不可以利害趨其情矣夫士有忠義之行踐
繩墨之節其於爲作乃無異於衆人及至處
患蹈難而志氣貞剛然後知其殊也譬如鍾
山之玉
　鍾山在會稽也
寒嶺之松比之瓀珉梓柳無殊也
　瓀珉似玉入火即銷梓是楸柳是楊柳也
及其燒以爐炭三日而色不改處於積水終
歲而枝葉不凋然後知其異於他玉衆木也
故袒裼暴虎而後勇氣發焉超騰絶坂而後
迅梗露焉手提萬鈞而後多力見焉處難踐
患而後貞勇出焉不用干將以知其銳也不
引烏號奚以知其勁也
　烏號是角桑之木爲弓也黄帝殿前有桑
　樹上有長條烏飛集其上烏起未高條返
　彈烏烏乃號因名烏號黄帝見之曰此木
　應堪材用也遂取爲弓極美妙故曰烏號
　弓說文云黄帝於鼎湖山上得仙人遺弓
　一張群臣見之一時號哭因曰烏號弓又
　云南嶺山有柘木烏每日在其上鳴因名
　之烏號弓也
勁銳之質卓然易見猶因人獲顯况乃志行
難覩曷得不因事而後明乎

劉子卷之七





劉子卷之八無八
　　　　播州録事參軍袁孝政註
　　　辯施第三十七
夫山阜非爲鳥植林林茂而鳥自棲之江湖
非爲魚鑿潭潭深而魚自歸之處世非爲人
積財財積而人自依之非其所招勢使然也
懷璧之子未必能惠而人競親者有惠人之
資也被褐之士性能輕財而皆疏之者無惠
人之資也今富而儉恡猶見親敬貧而仁施
必見疏慢非行之失被情變也策駟登山不
得直轡而行泛舟入海不得安身而坐何者
山路迂迴海水淪波行者欲直而路曲之坐
者欲安而水蕩之仁者欲施而貧遏之富而
賑物德不爲難貧而儉嗇行非爲過天之道
損有餘人之情矜不足也崑山之下以玉抵
烏彭蠡之濱以魚食犬而人不愛者非性輕
財所豐故也挈瓶丐水執萑求火
　草似龍鬚可爲席人用烳音普火也
而人不恡非性好施有餘故也口非匏瓜不
能不食身非木石不得不衣食不滿腹豈得
輟口惠人衣不蔽形何得露體而施物非性
儉恡不足故也饑饉之春不賑朋戚多稔之
秋饗及四鄰不賑朋戚人之惡行惠及四鄰
人之善義善惡之行出於性情而繫於饑穰
也以此觀之太豐則恩情生窶乏則仁惠廢
也窶貧相馬者失在於瘦求千里之步虧也
相人者失在於貧恩惠之迹缺也輕財之士
世非少也然而不見者貧掩之也德行未著
而稱我能猶足不能行而賣躄藥望人信之
實爲難矣
　　　和性第三十八
夫歐冶鑄劎
　越王鑄劎之人姓趙名干將善能歐冶鑄
　劎名
太剛則折太柔則卷欲劎無折必加其錫欲
劎無卷必加其金何者金性剛而錫質柔剛
柔均平則爲善矣良工塗漆漆緩則難晞急
則弗牢均則緩急使之調和則爲美也人之
含性有似於兹剛者傷於嚴猛柔者失於軟
懦緩者悔於後機釁也急者敗於懁促懁急
故鑄劎者使金不至折錫不及卷製器者使
緩而能晞急而能牢理性者使剛而不猛柔
而不懦緩而不後機急而不懁促故能劎器
兼善而性氣淳和也昔徐偃王軟而國滅
　徐國名偃是王子也好行仁義善修文德
　不專預備後被鄰國破之臨死之時曰吾
　但好行文德不知人有詐也
齊商公懦而身亡此性太柔之失也晋陽處
父以純剛致害
　晋大夫姓陽名處父爲性大剛後被晋君
　所殺也
鄭子陽以嚴猛致斃
　鄭國之君性大嚴猛爲臣之所殺也
此性太剛之過也楚子西寬而招敗
　楚令尹性寬楚王所殺也
邾莊公懁而自禍此性褊急之災也西門豹
性急佩韋皮以自緩
　姓西門名豹六國時爲邾縣令性急取韋
　皮而佩之韋皮太寬故佩之以豹禀其性
　也
董安于性緩帶絲絃以自急
　晋陽太守爲性緩也
彼各能以一物所長攻其所短也故隂陽調
天地和也剛柔均人之和也隂陽不和則水
旱失節剛柔不均則强懦乖政水旱失節則
歲敗强弱乖政則身亡是以智者寬而慄嚴
而温柔而毅猛而仁剛而濟其柔柔抑其强
强弱相參緩急相弼以斯善性未聞迕物而
有悔吝者也
　　　殊好第三十九
累榭洞房珠薕玉扆人之所悅也鳥入而憂
聳石巉巖輪菌糺結猨狖之所便也人上而
慄五韺六䪫咸池簫韶人之所樂也獸聞而
振懸瀨碧潭瀾波汹湧魚龍之所安也人入
而畏飛鼯甘煙
　飛鼯鼠也好食火炮爲美也
走貊美鐵
　獸好食鐵爲美也
䲰雞嗜蛇
　鳥似雞高三尺亦曰䲰雞食蛇爲美也
人好芻豢
　食草曰芻食米曰豢
鳥獸與人受性既殊形質亦異所居隔絶嗜
好不同未足怪也人之與獸共禀二儀之氣
俱抱五常之性雖賢愚異情善惡殊行至於
目見日月耳聞雷霆近火覺熱履冰知寒此
之麤識未宜有殊也聲色芳味各有正性善
惡之分皎然自露不可以皂爲白以羽爲角
以苦爲甘以臰爲香然而嗜好有殊絶者則
偏其反矣非可以類推弗得以猜測顛倒好
醜良可怪也頳顔玉理眄視巧笑衆目之所
悅也軒皇愛嫫母之魌貌
　魌醜貌也
不易落英之麗容陳侯悅敦洽之醜狀弗貿
陽文之婉姿炮羔煎鴻臛(呼各/切)蠵(戈規/切)臑熊
　蠵是龜臑是蹯即熊掌也炙熟以蜜淹之
　可食也
衆口之所嗛
　以其味美故也
文王嗜菖蒲之葅不易熊肝之味陽春白雪
噭楚採菱
　皆是曲名
衆耳之所樂也而漢順聽山鳥之音云勝絲
竹之響魏文侯好槌鑿之聲不貴金石之和
鬱金玄憺
　恬靜薰香
春蘭秋蕙
　盡是香草
衆鼻之所芳也海人悅至臰之夫不愛芳馨
之氣
　海人者其人在海畔住樂聞死人極臰之
　氣有一人獨來海邊其人受性身作死人
　臰海人聞之競逐死人臰竟日聞氣不足
　也
若斯人者皆性有所偏也執其所好而與衆
相反則倒白爲黑變苦成甘移角成羽佩蕕
當薰美醜無定形愛憎無正分也
　　　兵術第四十
太古淳朴民心無欲世薄時澆則爭起而戰
鬥生焉神農氏弦木爲弧剡木爲矢弧矢之
利以威天下其後蚩尤强暴好習攻戰銷金
爲刃割革爲鉀而兵遂興矣黄帝戰于涿鹿
顓頊爭於不周
　不周山名在西海共工氏與顓頊戰於不
　周山工氏敗績以頭觸不周山傾天柱跌
　四維絶故西北傾令日落西工氏以脚踏
　東方得地道絶故水向東流俗云天傾西
　北隅地絶東南界也
堯戰丹水舜征有苗夏討有扈殷攻葛伯周
伐崇侯夫兵者凶器財用之蠹而民之殘也
五帝三王弗能弭者所以禁暴而討亂非欲
耗財以害民也然衆聚則財散鋒接則民殘
勢之所然也故兵貴伐謀不重交刃百戰百
勝非用兵之善也善用兵者不戰而勝善之
善也王者之兵修正道而服人霸者之兵奇
譎變而取勝夫將者國之安危民之性命不
可不重故詔之以廟堂授之以斧鉞受命既
已則設明衣鑿凶門臨軍之日則忘其親援
鼓之時援鼓杖也則忘其身用能無天於上
無地於下無敵於前無顧於後以全國爲重
以智謀爲先故將者必明天時辨地勢練人
謀明天時者察七緯之情洞五行之趣聽八
風之動鑒五雲之候辨地勢者識七舍之形
列九地之勢
　居山陵之戰不逆高水草之戰不涉深平
　地之戰不涉虚險
明人者抱五德之美握二柄之要五德者智
信仁勇嚴也二柄者賞罰也智以能謀信以
約束仁以愛人勇以陵敵嚴以鎮衆賞以勸
功罰以懲過故智者變通之源運奇之府也
兵者詭道而行以其製勝也是以萬弩上彀
孫臏之奇
　魏遣龐涓爲將來伐趙趙投於齊齊遣孫
　臏往救孫臏至彼與涓交戰兵尚少不敵
　龐涓遂退自弱涓曰我知齊人怯未戰而
　退於是龐涓趁齊軍孫臏遂於馬陵險阻
　之上伏弩萬張皆急上弦發箭齊射其日
　龐涓大敗被殺也
千牛俱奔田單之策
　齊將善守城燕來攻齊齊有七十城並輸
　燕軍田單在即墨城中被燕軍圍城守之
　不降燕將語田單曰汝可急降不然吾當
　破城盡誅田單曰待我明日來降燕將遂
　寬一夜田單乃於城内掘地道内水牛千
　頭槊刃劎戟縛置牛角上畫牛身作龍文
　衣五綵夜穿地道將燭以油灌之縛於牛
　尾臨欲相攻一時放火燒牛尾燭遣牛從
　地道中出牛被火燒尾搪揬燕軍並皆破
　散走死無路田單發兵逐後押背趁殺燕
　軍大敗
囊土擁水韓信之權
　漢將引兵伐趙楚來救趙韓信令軍各負
　土兩袋以壅濉水斷河遂渡水與楚戰佯
　敗退軍楚兵逐之渡水一半信遣人於灘
　頭决破土袋楚軍兵將不得迴被信决破
　楚軍大敗
拽柴揚塵欒枝之譎
　欒枝是晋國將兵少使軍卒佯拽柴木動
　塵起衆望唯見塵起謂晋大有兵馬以動
　塵也
舒車豕突尹子之術
　將軍載猪以向軍營也
雲梯煙浮魯生之巧
　魯攻宋城使魯般造雲梯也
用奇出於不意少可以挫多弱可以折强况
夫以衆擊寡以明攻昧兵形象水水之行避
高而就下兵之勢避實而擊虚避强而攻弱
避治而取亂避銳而擊衰故水因地而制兵
因敵而制勝則兵無成勢水無定形觀形而
運奇隨勢而應變反經以爲巧無形以成妙
故風而有形則可以帷幕捍寒暑無形不可
以關鑰遏也是以善攻者敵不知其所守如
畏雷電擊無常處善守者敵不知其所攻如
尋寰中不見其際視吾之謀無畏敵堅視吾
之堅無畏敵謀以此言之不可不知也夫將
者以謀爲本以仁爲源謀以制敵仁以得人
故能謀制敵者將也力能勝敵者卒也將以
權决爲本卒以齊力爲先是以列宿滿天不
及朧月者形不一光不同也虎尤多力而受
制於人者心不一力不齊也萬人離心不如
百人同力千人遞戰不如十人俱至今求同
心之衆必死之士在於仁恩洽而賞罰明胥
靡者
　胥相也摩無也
臨危而不懼履冰而不慄以其將刑而不憂
生也今士槍白刃而不顧死赴水火而如歸
非輕死而樂傷仁恩驅之也將得衆心必與
同患暑不張蓋寒不御裘所以均寒暑也隘
險不乘丘陵必下所以齊勞逸也軍食熟然
後敢食軍井通而後敢飲所以同饑渴也三
軍合戰必立矢石之下所以共安危也故醇
醪注流軍下通醉
　越王勾踐行營有使獻一樽酒踐曰餉吾
　此酒衆不徧遂以酒瀉河中隨水流下軍
　士於下飲之皆聞水作酒味俱醉飽也
温辭一灑師人挾纊
　楚莊王出兵遇天大雪三軍皆凍王以温
　辭慰勞士卒聞其言皆如挾纊綿在身中
　温煖
苟得衆心則人競趨死以此衆戰猶轉石下
山决水赴壑孰能當之矣
　　　閱武第四十一
司馬法曰
　司馬穰苴法也
國家雖大好戰則亡天下雖安忘戰必危亟
戰即民彫不習則民怠
　怠懈怠也
彫非保全之術怠非擬寇之方故兵不妄動
而習武不輟所以養民命而修戎備也孔子
曰不教民戰是謂棄之易曰君子修戎器以
備不虞是以春蒐夏苗秋彌冬狩皆以農隙
以講武事三年而治兵習戰敵也出曰治兵
始其事也入曰振旅言整衆也還歸而飲至
告于廟所以昭文章明貴賤順少長辨等列
習威儀夫三軍浩漫則立表號言不相聞故
爲鼓鐸以通其耳視不相見故制旌麾以宣
其目若民不習戰則耳不聞鼓鐸之音目不
察旄麾之號進退不應令疏數不成行故士
未戰而震慄馬未馳而沫汗非其人怯而馬
弱不習之所致也吴王宫人教之戰陣約之
法令迴還進退盡中規矩
　吴人教宫人妃女皆令習戰盡中規矩之
　節也
雖蹈水火而不顧者非其性勇而氣剛教習
之所成也鏌鎁不爲巧者銳而爲拙者鈍然
而巧以生勝拙而之負者習與不習也闔閭
習武試其民於五湖
　五湖是越水胡越人好水戰也
劎刃加肩流血不止勾踐習戰試其民於寢
處民爭入水火死者千餘遽擊金而退之豈
其惡生而貪死賞罰明而教習至也是逄蒙
善射不能用不調之弓
　逄蒙就羿學射盡羿之術故言善射
造父善御不能策不服之馬
　造父是趙簡子七代祖周穆王時人爲王
　御馬而上崑崙山
般倕
　神農時巧人也
善斲不能運不利之斤孫吴善將不能戰不
習之卒貔貅戾獸而黄帝教之戰鷹鸇鷙鳥
而羅氏教之擊夫鳥獸無知之性猶隨人指
授而能戰擊者教習之功也奚况國之士民
而不習武乎故射御慣習至於馳獵則能擒
獲教習之所致也若弗先習覆逸是懼奚據
望獲今以練卒與不練卒爭鋒若胡越爭遊
不競明矣是以先王因於閑隙大閱簡衆繕
修戎器
　繕即戰治
爲國豫備也
　　　明權第四十二
循理守常曰道臨危制變曰權權之爲稱譬
猶權衡也衡者測邪正之形權者揆輕重之
勢量有輕重則形之於衡今加一環於衡左
則右蹶加之於右則左蹶唯莫之動則平正
矣人之於事臨宜制變量有輕重平則行之
亦猶此也古之權者審於輕重必當於理而
後行焉易稱巽以行權論語稱可與適道未
可與權權者反於經而合於道反於義而後
有善若棠棣之華反而更合也孝子之事親
和顔卑體盡孝盡敬及其溺也則攬髮而拯
之非敢侮慢以救死也故溺而捽父祝則名
君勢不得已權之所設也慈愛者人之常情
然大義滅親滅親益榮由於義也是故慈愛
方義二者相權義重則親可滅若虞舜之放
弟象傲周公之誅管叔石碏之殺子厚
　石碏是衛大夫而子厚作亂石碏殺之也
季友之酖叔牙
　季友是魯莊公同母弟叔牙是異母弟莊
　公有疾叔牙欲立同母兄莊公欲立季友
　不立異母弟季友乃於黔牙兄家置酒而
　與叔牙共飲乃酖酒與叔牙黔牙曰飲則
　死矣叔牙飲之而死季友立叔牙子以繼
　父位也
以義權親此其類也欺父矯君臣子悖行然
舜取不告弦高矯命者
　弦高是鄭國商徒將財璧欲向外國興販
　路逢秦軍欲來伐鄭弦高於路遇之乃謂
　秦軍曰鄭君知秦師來而遣我將珍璧物
　來獻秦師乃言鄭君知之必有預備軍兵
　將來遂取其財便迴軍止伐鄭鄭乃得存
　此弦高之計權却秦士也
以絶祀之罪重不告矯命之過輕於滅國權
之義也夫有道則無權道失則權作道之於
用猶衣冠之在身也權之輕重猶介冑之衛
體也介冑禦冠而不可常服權以理度而不
可常用自非賢哲莫能處矣


劉子卷之八

劉子卷之九無九
　　　　播州録事參軍袁孝政註
　　　貴速第四十三
成務雖均機速爲上决謀成同遲緩爲下何
者才能成功以速爲貴智能决謀以疾爲奇
也善濟事者若救火拯溺明其謀者猶驥捷
矢疾今焚燃熛室則飛馳灌火湍波漂人必
奔游拯之
　游是水名也
若穿井而救火則熛颺棟焚矣方擊舟而拯
溺則葬江魚之腹中矣驥所以見珍者以其
日行千里也滿旬而取至則與駑馬均矣箭
所以爲貴者以其弦直而至也窮日而取至
者則與不至者同矣智所以爲妙者以其應
時而知若事過而後知則與無知者齊矣昔
　吴起相楚貴族攻之
　吴起相楚用法嚴厚盡削楚公子貴族官
　爵貴族以此惡之楚王卒太子未至貴族
　欲殺吴起吴起走入王宫伏王屍後貴族
　射之不中吴起聞太子至拔箭以插王屍
　方始開門見太子曰貴族射王屍太子聞
　之盡誅貴族此是報讎吴起之功速也
起欲討讎而插矢王屍陽虎在圍魯人出之
　陽虎是季氏家臣桓子是季氏之孫虎囚
　桓子魯人以其族亂誅之桓子得岀使囚
　陽虎魯人在門守虎虎語魯人曰汝但放
　我我自福汝於是放虎虎得出自曳戈傷
　所圍放之人桓子責問陽虎所在其人又
　曰陽虎出以戈傷臣臣捉不獲是遲也
虎欲報德而傷之以戈謀不斯須一讎得
報其智可謂應時而知矣張禄之入秦
　張禄即范睢也睢在魏被讒鞭之三百致
　死送於厠中後乃活而讎須賈也
魏冉悔不先索而後行故勢移而身逐晁錯
之穴壖垣申屠悔不先斬而後奏
　是漢王内使府從南出向省不便而内使
　府在壖垣之内晁錯遂穿壖垣墻在東門
　出向省申屠嘉是丞相因奏晁錯欲殺之
　錯乃知過先自入奏見王訖王並知錯穿
　壖垣東岀向省不以爲過申屠嘉後始奏
　錯穿垣合死王曰此乃壖垣墻非過也晁
　錯不致於事申屠懊恨遂乃自憤而死也
故發憤而致死智不早决敗而方悔其智可
謂與無智者同矣故有智而不能施非智也
能施而不能應速者亦非智也喭曰力貴疾
智貴卒此之謂也
　　　觀量第四十四
夫曲思於細者必忘其大銳精於近者必略
於遠由心不並駐則事不兼通小有所係大
必所忘也故仰而貫針望不見天俯而拾蝨
視不見地天地至大而不見者眸掩於針蝨
故也是以智者知小道之妨大務小察之傷
大明捐棄細識舒散情性以斯觀之人有小
察細計者知其必無遐志廣度亦可知矣奚
以明之夫覩焦堯之節知非防風之脛
　焦堯國名其國人長三尺也防風國名其
　國内人長四丈也
視象之牙知其大於豕也見狸之尾知其小
於豹也故覩一可以知百觀此可以明彼是
以蹄窪之内不生蛟龍培塿之上不植松栢
非水土之性有所不生乃其營宇隘也數粒
而炊
　庚桑子也
秤薪而爨
　楊朱爲性褊而有細碎
非苟爲艱難由性褊恡而細碎也項羽不學
一藝
　楚王少時父遣學書書未成乃言曰書足
　以記姓名而已歸學劎擊劎只有一夫之
　力乃學萬人之敵後與漢爭天下故言不
　學書而學劎者也
韓信不營一餐非其心不愛藝口不嗜味由
其性大不綴細業也晋文種米
　晋文學外國種米種雖不生言其志大也
曾子植羊
　魯國曾參學外國人剉羊皮用土種之雖
　不生其志大也
非性闇惷不辨方隅以其運大不習小務也
智伯庖人亡炙一篋七葉切
　又云是晋王相也身爲庖厨爲王炙肉亡
　失一篋而王則知是其志小不務其大後
　被趙王誅而不能知也
而即知之韓魏將反而不能知邯鄲子陽園
亡一桃
　邯鄲王園中失一顆桃王即知之及至被
　臣謀殺而不能知言志在於小而不能謀
　大也
而即覺之其自亡也而不能知斯皆銳情於
小而忘大者也夫鈎者雖有籊竿纖綸芒鈎
芳餌增以詹何之妙不能與罾罟爭多
　詹何是古時善釣之人以繭絲爲綸屈針
　爲鈎串米爲餌垂之於萬仞之潭乃獲盈
　車之魚而綸不絶而鈎不曲而竿不屈者
　也
弋者挾繁弱之弓貫會稽之箭加以蒲苴之
巧
　楚國善射弋之人也
不能與罻羅競獲何者術小故也江湖之流
爛胔漂屍縱横接連而人飲之者量大故也
盆盂之水鼠尾一曳必嘔吐而棄之者量小
故也枳棘之生數寸而抽枝豫章之植百尺
而蒔柯其何故耶豈非質小者而枝條蔇之
　蔇多條也
而體大者節目疏乎是以達者之懷則滉瀁
而無涯褊人之情必刻覈而煩細自上觀之
趍舍之跡寬隘之量斷可識矣
　　　隨時第四十五
時有淳澆俗有華戎不可以一道治不得以
一體齊也故無爲以化三皇之時法術以禦
七雄之世德義以柔中國之心政刑以威四
夷之性故易貴隨時禮尚從俗適時而行也
霜風慘烈周棄不蓻禾炎氣赫曦曹明不製
裘知時不可也貨章南者不造閩越
　南海有二國名閩越也
衒赤舄者
　舄履也草履也
不入跣㹫
　是獠之名頭不加巾足不躡履也
知俗不宜也故救饑者以圓寸之珠不如與
之橡菽
　橡木子也菽大豆也
貽溺者以方尺之玉不如與之短綆
　短綆是短繩也
非橡綆之貴而珠玉之賤然而美不要者各
在其所急也方於饑溺之時珠玉寧能救生
死哉是以中流失船一壺千金貴賤無常時
使然也昔秦攻梁梁惠王謂孟軻曰先生不
遠千里辱幸弊邑今秦攻梁先生何以禦乎
孟軻對曰昔太王居邠狄人攻之事以玉帛
不可太王不欲傷其民乃去邠之岐今王奚
不去梁乎惠王不悅大梁所寳者國也今使
去梁非其能去也非畢代之所宜行者故其
言雖仁義非惠王所須也亦何異救饑而與
之珠拯溺而投之玉乎秦孝公問商鞅治秦
之術鞅對以變法峻刑行之三年人富兵强
國以大治威服諸侯以孟軻之仁義論太王
之去邠而不合於世用以商君之淺薄行刻
削之苛法而反以成治非仁義之不可行而
刻削之爲美由于淳澆異跡則政教宜殊當
合縱之代而仁義未可全行也故明鏡所以
照形而盲者以之蓋巵玉笄所以飭首而秃
嫗以之挂杙非鏡笄之不美無用於彼也庖
丁解牛適俗所傾
　庖丁晋文時庖厨人
朱泙屠龍無所用功
　朱泙用千金於泰龍氏學屠龍雖用千金
　學得於俗無所用也
苟乖世務雖有妙術歸於無用故老聃至西
戎而效㹫言夏禹入躶國忻然而解裳非欲
忘禮隨俗宜也墨子儉嗇而非樂者
　樂是無益若男爲之廢農耕若婦爲之廢
　機織故言非樂也
往見荆王衣錦吹笙
　隨俗所宜
非苟違性隨時好也魯哀公好儒服而削
　哀公好儒行被晋所滅也
代君修墨而殘
　墨者儒也代國君好行仁義以國爲讓讓
　者受之遂放代君於人間乃至於老死也
徐偃公行仁而亡
　偃公好行仁義被楚王所滅也
燕噲爲義而滅
　燕噲好行仁義被妻弟趙襄子於會稽所
　滅之
夫削殘亡滅暴亂之所招也而此以行仁義
儒墨而遇之非仁義儒墨之不行行非於時
之所致也
　　　風俗第四十六
風者氣也俗者習也土地水泉氣有緩急聲
有高下謂之風焉人居此地習以成性謂之
俗焉風有薄厚俗有淳澆明王之化當移風
使之雅易俗使之正是以上之化下亦爲之
風焉民習而行亦爲之俗焉楚越之風好勇
其俗赴死而不顧鄭衛之風好婬其俗輕蕩
而忘歸晋有唐虞之遺風其俗節財而儉嗇
齊有景公之餘化其俗奢侈以誇競陳太姬
無子好巫祝
　太姬是周穆王長女名胡姬爲陳侯夫人
　爲無子好事鬼神祈福欲求有子國人見
　之敬事鬼神也
其俗事鬼神祈福燕丹結客納勇士於後宫
　燕丹太子欲使荆軻入秦殺秦王與荆軻
　結爲賔客禮納於後宫使妃妾待之後燕
　國習之若有賔客者皆遣妻妾待之爲重
　禮却非禮也
其俗待妻妾於賔客斯皆上之風化人習爲
俗也越之東有軫沐之國其人父死即負其
母而棄之云是鬼妻不可與同居其長子生
則解肉而食其母謂之宜弟楚之南有啖人
之國其親戚死拆其肉而埋其骨謂之爲孝
秦之西有義渠之國其人死則聚柴而焚之
煙上燻天謂之昇霞胡之北有射姑之國其
人親戚死則棄屍於江中謂之水仙斯皆四
夷之異俗也先王傷風俗之不善故立禮教
以隔其弊制禮樂以和其性風移俗易而天
下正矣
　　　利害第四十七
利害者得失之本也得失者成敗之源也故
就利而避害愛得而憎失物之恒情也人皆
知就利而避害莫知縁害而見利皆識愛得
而憎失莫識失由以至得有知利之爲害害
之爲利得之成失失之成得則可與談利害
而語得失矣夫内熱者之飲毒藥非不害也
疽痤用砭石非不痛也然而爲之者以小痛
來而大痛滅小害至巨害除也饑而倍食渴
而大飲熱而投水寒而投火雖暫怡性必爲
後患菖蒲去蚤虱而來蚰蜒
　菖蒲是香草蚰蜒是百足之蟲
礬石止齒齲之痛而朽牙根躁痛雖弭必生
後害此取小利而忘大利惟去輕害而負重
害也瘕疾填胷而不敢鈹蠆尾螫跗而不敢
斫非好疾而愛毒以鈹斫之患疾其螫也酖
酒盈巵渴者弗飲非不渴也飲之立死銷金
在罏盜者不掬非不欲也掬而灼爛虓虎在
前
　三目虎亦母虎
地有隋珠雖貪如盜蹠
　蹠是柳下惠弟
則手不暇拾懸彀向心路有西施雖婬如景
陽
　是楚國大婬人仕至大夫也
則目不暇視非不愛寳而悅色而不顧者利
緩而害急也昔齊有貨美錦於市盜於衆中
而竊之吏執而問曰汝何盜錦於衆中對曰
吾但見錦不見有人故取之耳若斯人者眩
於利而忘於害黄口以貪餌而忘害故擒於
羅者
　雀兒初生皆口黄孔子見羅人問之即見
　黄口小雀不獲大雀何也答曰小雀貪餌
　易獲大雀奸猾不貪食餌故難獲也
異鵲以見利而忘身且怵於莊周
　莊周雕陵之園有鵲尾長七尺且有怪周
　持彈入園欲彈此鵲心且怵惕而驚曰此
　是王栗園今向内彈鵲王忽知之言我偷
　王栗於是挾彈而退也
是以智者見利而思難闇者見利而忘患思
難而難不至忘患而患反生以是觀之利害
之道去就之理亦以明矣
　　　禍福第四十八
禍福同根妖祥共域禍之所倚反以爲福福
之所伏還以成禍妖之所見或能爲吉祥之
所降亦迴成凶有知禍之爲福福之爲禍妖
之爲吉祥之爲凶則可與言物類矣吴兵大
勝以爲福也而有姑蘇之困
　吴王闔閭與越王勾踐戰於會稽山下闔
　閭大勝兵士還國遂起姑蘇之臺七年而
　臺不成後被勾踐見百姓困苦於五湖興
　兵來滅吴吴兵敗績初起臺爲福而後變
　爲大禍也
越棲會稽以爲禍也而有五湖之霸
　越王在五湖起兵伐吴軍大敗也
戎王强盛以爲福也而有樽下之執
　戎王倚其强盛滅幽王後被幽王孫於酒
　樽下執而殺之
陳駢出奔以爲禍也終有厚遇之福
　陳公子奔於齊齊侯見來加以厚禮待之
　又聘與女爲妻是爲福也
禍福迴旋難以類推昔宋人有白犢之祥而
有失明之禍雖有失明之禍以至獲全之福
　宋國人家有黑牛生白犢往問孔子孔子
　曰是祥也後乃殺之將祭祀牛主兒失右
　眼後更生白犢又往問孔子孔子曰祥也
　又殺之其牛主兒復失左眼後楚攻宋宋
　人盡投作兵戰死並盡唯有其人父子目
　盲並得存於命也
北叟有胡馬之利卒有奔墜之患雖有奔墜
之患以至保身之福
　塞北人家有一疋牡馬其馬奔向胡中三
　年引胡地群馬而歸其人子好乘馬被胡
　馬撲脚折後胡來侵塞北塞北人盡充兵
　焉胡戰無一得反並被胡殺惟有此人父
　老子脚折免胡兵得存故因禍成福也
以見不祥而修善則妖反爲祥見祥而不爲
善即祥還成妖矣昔武丁之時毫有桑榖共
生于朝
　共聚也桑榖並是惡木木聚生於朝而爲
　妖怪矣
史占之曰野草生朝朝其亡乎武丁恐懼側
身修德桑榖自枯八紘之内重譯而來殷道
中興帝辛之時有雀生鳶
　詩云鳶飛戾天鵬鳥之屬玉篇云鵬鵄是
　貪惡鳥也
於城之隅史占之曰以小生大國家必王帝
辛驕暴遂亡殷國故妖孽者所以警王侯也
怪夢者所以警庶人也妖孽不勝善政則凶
反成吉怪夢不勝善言則福轉爲禍人有禍
必懼懼必有敬敬則有福福則有喜喜則有
驕驕則有禍是以君子祥至不深喜逾敬愼
以儉誡其身妖見不爲威逾修德以爲務故
招慶於神祇災消而福降也
　貪愛第四十九
小利大利之殬言小吝大禍之津苟貪小利
則大利必亡不遺小吝則大禍必至昔蜀侯
性貪秦惠王聞而欲伐之山澗峻嶮兵路不
通乃琢石爲牛多與金日置牛後號牛糞言
以遺蜀侯蜀侯貪之乃斬山填谷使五丁力
士以迎石牛秦人帥師隨後而至滅國亡身
爲天下所笑以貪小利失其大利也楚白公
勝其性貪吝
　是楚國白縣主白公名勝作逆起兵來據
　荆國殺楚令尹子西
既殺子西據有荆國積斂財寳填之府庫不
以分衆石諫曰今患至國將危不固勝敗存
亡之機固以形於胷中矣不能散財以求人
心則不如焚之無令彼衆還以害我又不能
從及葉公入乃發大府之財以與衆出府庫
之寳以賦人因而攻之十有九日白公身滅
財非己有而欲有之以此小吝而大禍生焉
寒土有獸其名曰𧲼
　此五句山中有獸羊身人面目在腋下生
　角當心聲如嬰兒大貪婪世人謂之饕餮
　獸好磨其角令利其用而反憤其心氣内
　結而死也
生角當心俯而磨之憤心而死炎州有鳥其
名曰梟
　吐梟是隂鳥在穴中而居養子子長先食
　其母而始飛今之鴝鵒也詩云鴝鵒鴝鵒
　往歌來哭云先吉後凶此吐梟鳥是也
嫗伏其子百日而長羽翼既成食母而飛蜀
侯之迎秦牛牛逾近而身轉危何異𧲼磨其
角角愈利而身速亡乎白公之據財財愈積
而身愈滅何異梟之養子子愈長而身就害
也是以達人覩禍福之機鑒成敗之原不以
苟得自傷不以過吝自害老子曰多藏必厚
亡禮云積而能散皆明止足之分祛貪吝之
萌也
　　　類感第五十
方以類聚物以群分聲以同應氣以異乖其
類苟聚雖遠不離其群苟分雖近未合故銅
山崩蜀鍾鳴于
　晋時蜀地銅山崩天下銅器鍾磬盡鳴應
　之也
淄澠共川色味異質感動必類自然之數也
　晋時張華别味晋王取淄澠二水合以爲
　羹將與張華華喫即云此羹有淄澠二水
　味也
是以飛行者陽之群也蟄伏者隂之類也故
日夏至而鹿角解
　夏至之日鹿角解冬至日麋角解也
月虧而蚌蛤消
　蚌蛤月晦即生珠月朔變成蛤古之常也
　山海經日月虧而蚌蛤消消言生
騏驎鬭而日蝕鯨魚死而彗星出東風至而
酒盈溢蠶含絲而商絲絶新穀登而舊穀缺
龍舉一井而雲彌九天
　昔伯益造井穿井時感得龍雨上九天玄
　雲降威彌天下也
虎嘯一谷而風扇萬里陽燧在掌而太陽火
　太陽是日陽燧火鏡也火鏡映日火即墜
　落應之也
方珠運握而少隂水
　少隂是月方珠水清珠將作水鏡映月即
　水出應也
類感之也箕麗于月而飄風起畢動于天而
驟雨散天將風也纖塵不動而䲰日鳴
　䲰日鳥也狀似雞好食蛇也
其旦雨也寸雲未布而蟻蚓移矣巢居知風
穴處識雨風雨方至而鳥蟲應之太白暉芒
雞必夜鳴火精光盛馬必晨驚雞爲兌金
　兌爲金主雞也
金爲兵精馬者離畜
　離爲火主馬也
火爲武神干戈旦興
　逆勃之象也倒懸人首於戈上爲之孚首
　者也
介駟將動
　介甲而禽獸應之
鼃鳴于野鼈應于淵螣蛇雄鳴于上風雌鳴
于下風而化成形以斯至精相應不待召而
自感者類之所應也若呼之與響形之與影
故抱薪救火燥者先燃平地注水濕者先濡
彈角則目摇鼓舟而波湧物以類相感神以
氣相化也豈以人情者哉

劉子卷之九
劉子卷之十無十
　　　　播州録事參軍袁孝政註
　　　正賞第五十一
賞者所以辨情也評者所以繩理也賞而不
正則情亂於實評而不均則理失其眞理之
失也由於貴古而賤今情之亂也在乎信耳
而棄目古今雖殊其迹寔同耳目誠異其識
則齊識齊而賞異不可以稱正迹同而評殊
未得以言評評正而俱翻則情理並亂也由
今人之畫鬼魅者易爲巧摹犬馬者難爲工
何者鬼魅質虚而犬馬質露也質虚者可託
怪以示奇形露者不可誣罔以是非雖以其
眞而見妙也託怪於無象可假非而爲是取
範於眞形則雖是而疑非昔魯哀公遥慕稷
契之賢不覺孔丘之聖齊景公高仰管仲之
謀而不知晏嬰之智張伯松遠羡仲舒之博
　張伯松者漢時人仲舒前漢人也
近遺子雲之美以夫子之聖非不光於稷契
晏嬰之賢非有減於管仲揚子雲之才非爲
劣於董仲舒然而弗貴者豈非重古而輕今
珍遠而鄙近貴耳而賤目崇名而毁實耶觀
俗之論非苟欲以貴彼而賤此飭名而挫實
由於美惡混糅眞僞難分摸法以度物爲情
信心而定是非也今以心察錙銖之重則莫
之能識懸之權衡則毫釐之重辨矣是以聖
人知是非難明輕重難定制爲法則揆量物
情故權衡誠懸不可欺以輕重繩墨誠陳不
可誣以曲直規矩誠設不可罔以方圓故摹
法以測物則眞僞易辨矣信心而度理則是
非難明矣越人臛蛇以饗秦客秦客甘之以
爲鯉也既而知其是蛇攫喉而嘔之此爲未
知味也趙人有曲者託以伯牙之聲世人競
習之後聞其非乃束指而罷此爲未知音也
宋人得燕石以爲美玉銅匣而藏之後知是
石因捧匣而棄之此爲未識玉也郢人爲賦
託以靈均靈是屈原舉世而誦之後知其非
皆緘口而捐之此爲未知文也故以蛇爲鯉
者唯易牙不失其味以趙曲爲雅聲者唯鍾
期不溷澤也其音以燕石爲美玉者唯猗頓
　是秦人善别美玉者也
不謬其眞
　易牙善能别味鍾子期善能别樂音皆位
　至大夫也
以郢賦爲麗藻者唯相如不濫其賞昔二人
評玉一人曰好一人曰醜乆不能辨各曰爾
來入吾目中則好醜分矣夫玉有定形而察
之不同非苟相反瞳睛殊也堂珠黼幌綴以
金魄
　幌是屏風之别名也
碧流光霞曜爛眩目而醉者眸轉呼爲焰火
非黼幌狀移目改變也鏡形如盃以照西施
鏡縱則面長鏡横則面廣非西施貌易所照
變也海濱居者望島如舟望舟如鳧而須舟
者不造島射鳧者不向舟知是望遠目亂而
心惑也山底行者望嶺樹如簪視岫虎如犬
而求簪者不上樹求犬者不往呼知是望高
目亂而心惑也至於觀人論文則以大爲小
以能爲鄙鄙愚而不知其目亂心惑也與望
山海而不亦反乎昔者仲尼先飯黍侍者掩
口笑
　人送黍飯來餉孔子孔子不喫諸食先飯
　黍侍者掩口笑孔子曰黍是五穀之長故
　先飯黍
子游裼裘而諺博言也曾參揮指而哂以聖
賢之舉措非有謬也而不免於嗤誚奚况世
人未有名稱其容止文華能免於其誚者豈
不難也以此觀之則正可以爲邪美可以稱
惡名實顛倒可謂歎息也今述理者貽之知
音君子聦達亮於前聞明鑒出于意表不以
名實眩惑不爲古今易情採其制意之本略
其文外之華不没纖芥之善不掩螢爝之光
可謂千載一遇也
　激通第五十二
登峭嶺者則欲望遠臨浚谷者必欲窺墟墟
墓之間使情哀清廟之中使心敬此處無心
而情僞之發者地勢使之然也故駛雪多積
荒城之隈急風好起沙河之上克己類出甕
牖之氓决命必在吞氣之士何者寒荒之地
風雪之所積慷慨之懷忠義之所聚是以楩
柟鬱蹙以成縟錦之瘤蚌蛤結痾以銜明月
之珠鳥飛則能翔青雲之際矢驚則能踰白
雪之嶺
　泰穆公使人造弓三年乃成穆公用射不
　穿一札欲殺弓士士有一女來見穆公謂
　公曰妾父造弓竟年辛苦此柘生在朝陽
　之山妾一日三迴而看其作者粘以春膠
　被以糜筋箭之束簳作弓三年而始得成
　王今用射不穿一札是妾父合得死妾聞
　凡射之法左手如格虎右手如扶枝左手
　發右手不知王自不解射何欲殺妾父穆
　公聞語乃取弓當虎圈而射之矢踰於山
　過於彭城之東勁過石梁箭又没其羽猶
　未盡弓力也
斯皆仍瘁以成明文之珍因激以致高遠之
勢衝飈之激則折木湍波之湧必漂石風之
體虚水之性弱而能披堅木轉重石者激勢
之所成也故居不隱者思不遠也身不危者
其志廣也蘇秦若有負郭之田必不佩六國
之印
　秦曰我有負郭田五十畝我至終不佩六
　國之印也
主父無親友之蔑必不窺五鼎之食
　蔑輕也主父名偃楚人也好學家貧爲親
　知朋友所凌侮後漢得爲卿相遂得五鼎
　奏鍾而食食邑三百户也
張儀不有堂下之耻必無入秦之志范雎若
無厠中之辱不懷復魏之心甯越激而修文
卒爲周威之師班超憤而習武終建西域之
績
　甯越家貧爲人傭作年可三十篤學十五
　年人息不息人寢不寢學而得達威王聘
　爲師也
觀其數賢皆因窘而發志縁阨而顯名故平
原五達易行之衢也孤峰九折難陟之逕也
從高越下駑馬之步也騰峭登危飛鼯之足
也以險而陟然後爲貴以難而昇所以爲賢
古之烈士厄而能通屈而能伸彼皆有才智
又遇其時得爲世用也
　　　惜時第五十三
夫停燈於缸缸是臺燈柱也先焰非後焰而
明者不能見藏山於澤今形非昨形而智者
不能知何者火則時時滅山亦時時移夫天
迴日轉其謝如矢騕褭迅足神馬弗能追也
人之短生猶如石火炯然以過唯立德貽愛
貽遺爲不朽也昔之君子欲行仁義於天下
則與時競馳不吝盈尺之璧而珍分寸之隂
故大禹之趨時冠掛而不顧南榮之訪道踵
趼而不休
　老君弟子問道於老聃也
仲尼恓恓突不暇黔墨翟遑遑席不及暖皆
行其德行拯世救溺立功垂模延芳百世今
人進不知退臰腐榮華剗絶嗜慾被麗絃歌
取媚泉石退不能被策樹勳毗贊明時空蝗
梁黍
　似蝗蟲而能食黍也
枉没歲華生爲無聞之人殁成一棺之土亦
何殊草木自生自死者哉歲之秋也凉風鳴
條清露變葉則寒蟬抱樹而長叫吟烈悲酸
　蟬近秋而悲怨呻之也
瑟于落日之際何也哀其時命迫于嚴霜而
寄悲於菀柳今日向西峰道業未就鬱聲於
窮岫之隂無聞於休明之世已矣夫亦奚能
不霑衿於將來染意於松煙者哉
　　　言苑第五十四
忠孝者百行之寳歟忠孝不修雖有他善其
猶玉屑盈庫不可琢爲珪璋剉絲滿篋不可
織爲綺綬雖多亦奚以爲也信讓者百行之
順也誕伐者百行之悖也信讓乖禮迴而成
悖誕伐合義翻而成順直躬證父
　其父攘羊而子證之雖其行直而禮悖也
　蒼梧讓兄
　倉梧國名其國人娶得端正妻而讓與兄
　納之爲嫂雖讓而非禮也
信讓悖也弦高矯命
　弦高商人也矯詐爲君命猶爲順也
大禹昌言誕伐順也謂牧圉以桀紂艴然而
怒比王侯於夷齊怡然而喜仁義所在匹夫
爲重仁義所去則尊貴爲輕事可以必誠理
可以情通睇秋月明而知孀婦思
　女無夫曰孀婦也
聞林風響而見舟人驚陽氣主生物所樂也
隂氣主殺物所憾也故春葩含日似笑秋葉
泫露如泣夫善交者不以出入易意不以生
死移情在終如始在始如終猶日月也故日
之出入俱明月之生死同形天無情於生死
則不可以情而憾怨故暄然而春榮華者不
謝悽然而秋凋零者不憾榮凋有命困遇有
期故春蘂雖茂假朝露而抽翠秋葉誠危因
微風而飄零萬物居温則柔入寒則剛故春
角可卷夏條可結秋露可凝冬冰可折人皆
愛少而惡老重榮而輕悴故簪珥英華而焚
灰枯朽莫識枯朽生於英華英華歸於枯朽
山抱玉則鑿之江懷珠則竭之豹佩文則剥
之人合智則嫉之智能知人不能自知神能
衛物不能自衛故神龜以智見灼靈蛇以神
見曝孰知不智爲智不神爲神乎妙必假物
而物非生妙巧必因器而器非成巧是以羿
無弧矢不能中微其中微者非弧矢也倕無
斧釿不能善斲其善斲者非斧釿也畫以摹
形故先質後文言以寫情故先實後辯無質
而文則畫非形也不實而辯則言非情也紅
黛飾容欲以爲豔而動目者稀揮絃繁弄欲
以爲悲而驚耳者寡由於質不美也質不美
者雖崇飾而不華曲不和者雖響疾而不哀
理動於心而見於色情發於中而形于聲故
强懼者雖笑不樂强哭者雖哀不悲耳聞所
惡不若無聞目見所惡不如不見故雷震必
塞耳掣電必掩目爲仁則不利爲利則不仁
故販粟者欲歲之饑賣藥者欲人之疾物各
重其所主而桀紂之狗可以吠堯故盜蹠之
徒賢於盜蹠而鄙仲尼運屈而恚天辱至而
怨人是以火焚而怨燧人溺井而尤伯益宿
不樹惠臨難而施恩本不防萌害成而修愼
是以臨渴而穿井方饑而植木雖疾無所及
也公儀嗜魚
　公儀是姓楚人也其性好食魚也
屈到嗜芰芰芡也雖非至味人皆甘之與衆
同也文王嗜膽曾晳嗜棗膽苦棗酸二子甘
之與衆異也鹿形似馬而迅於馬豺形似犬
而健於犬國有千金之馬而無千金之鹿家
有千金之犬而無千金之豺以犬馬有用而
豺鹿無用也
　　　九流第五十五
道者老聃關尹龐涓莊周之類也以空虚爲
本清淨爲心謙挹爲德卑弱爲行居無爲之
事行不言之教裁成宇宙不見其迹亭毒萬
物不有其功然而薄者全棄忠孝杜絶仁義
專任清虚欲以爲治也
儒者晏嬰子思孟軻苟卿之類也順隂陽之
性明教化之本遊心於六藝留情於五常厚
葬文服重樂有命祖述堯舜憲章文武宗師
仲尼以尊敬其道然而薄者流廣文繁難可
窮究也
隂陽者子韋鄒衍桑丘南公之類也敬順吴
天曆象日月星辰敬授民時範三光之度隨
四時之運知五行之性通八風之氣以厚生
民以爲政治然而薄者則拘於禁忌溺於術
數也
名者宋既秦公子春秋云秦士也尹文惠施
公孫龍之類也其道正名名不正則言不順
故定尊卑正名分愛平尚儉禁攻寢兵故作
華山之冠以表均平之製則寬宥之說以示
區分然而薄者捐本就末分析明辯苟析華
辭也
法者愼到李悝韓非商鞅之類也其術在於
明罰討陣整法誘善懲惡俾順軌度以爲治
本然而薄者削仁廢義專任刑法風俗刻薄
嚴而少恩也
墨者尹佚墨翟禽滑胡徘之類也儉嗇謙愛
尚賢右鬼非命薄葬無服不怒非鬭然而薄
者其道大觳儉而難遵也
縱横者闕子闕子名子我是齊人善用兵也
龐愋蘇泰張儀之類也其術本於行仁譯二
國之情弭戰爭之患受命不受辭因事而制
權安危扶傾轉禍就福然而薄者則苟尚華
詐而棄忠信也
雜者孔甲尉繚尸佼淮夷之類也明隂陽本
道德兼儒墨合名法苞縱横納農植觸類取
與不拘一緒然而薄者則蕪穢蔓衍無所係
心也
農者神農野老宰氏范勝之類也其術在於
務農廣爲墾闢播植百穀國有盈儲家有畜
積倉廪充實則禮義生焉然而薄者又使王
侯與庶人並耕於野無尊卑之别失君臣之
序也觀此九家之學雖有深淺辭有詳略偕
僪形反流分乖隔然皆同其妙理俱會治道
跡雖有殊歸趣無異猶五行相滅亦還相生
四氣相反而共成歲淄澠殊源同歸于海宫
商異聲俱會於樂夷惠同操齊蹤爲賢二子
殊行等迹爲仁道者玄化爲本儒者德教爲
宗九流之中二化爲最夫道以無爲化世儒
以六藝濟俗無爲以清虚爲心六藝以禮樂
爲訓若以教行於大同則邪僞萌生使無爲
化於成康則氛亂競起何者澆淳時異則風
化應殊古今乖舛則政教宜隔以此觀之儒
教雖非得眞之說然兹教可以導物道家雖
爲達情之論而違禮復不可以救弊今治世
之賢宜以禮教爲先嘉遁之士應以無爲是
務則操業俱遂而身名兩全也
劉子卷之十
