#+TITLE: 南嶽總勝集--
#+DATE: 2016-06-11 12:27:00
#+SOURCE: github.com/kanripo/KR5b0311 master 04a99d5a                
南岳緫勝集鞠九
　　　真君觀
真君觀在銓德觀東五十歩即九天南上紫
光慶華赤帝太虚之館本注生真君廟在岳
祠中各廟門唐開元中司馬丞禎上言五岳
洞天各有上真所治不可與血食之神同其
饗祀聖㫖爰創清宫凡立夏日先齋㓗勑命
州官致醮於是觀兼度道士五人焚修開元
五年明皇製五靈經云佐治者有九人從吏
者三伯餘人翊衛衙官三百爲國家祈真請
福之地上真記云太虚真人領南上司命即
赤帝也
　　潜山魏君(冲)爲副冶
　　霍山韓君(衆)爲佐治
　　霍林山許君(映)
　　丹霍山周君(紫陽)
　　金華山黄君(初平)
　　南霍山鄭君(隱)
　　天柱山阮君(徽)
　　紫虚元君魏夫人(華存)
　　　冲寂元君麻姑
右並君佐命之司吳越楚蜀之地當司察之
淳化中始改爲真君觀祥符中詔賜觀額開
元六年上帝降賜真君驅邪王七一張其狀
類劔長三尺闊四寸玉文如雲霞其端微有
鋒刄玉册一道長一尺餘闊六寸其篆文曰
道君之玉册有兩印文曰三天太上之印皆
篆文或曰舊本玉册愫在真君臂間檀香刻
此以傳於世玉璽一枚方闊五寸八角其文
曰注生真君玉印亦篆文今悉存焉或云是
司馬天師篆文也宋朝降到真君火鈴冠一
頂以金裏飾潜霍二真君玉圭二面並存太
宗真宗仁宗三聖御書敕黄存焉大觀二年
三月奉㫖建元辰殿乃集福殿在觀中前有
玉清金闕之門毎歳六度生辰及春夏二祀
皆自京降御名詞表於此致醮每辰焚御香
六兩祝聖壽恩賜紫衣一道實國家祈福之
所也故江陵公留題真君觀詩云秘殿崔嵬
近紫虚洞天岑寂列真居霜毛時下朱陵鶴
金簡猶存宛季書風拂瑶壇𣣱羽斾雲歸翠
嶺度飇輿竹烟觀月空歌裹一道寒泉漱碧
渠
　　　衡岳觀
衡岳觀在紫盖峯南下紫霄峯前晉太康八
年吳人徐靈期新野先生鄧郁之開古王母
殿基晉懷帝元嘉中賜額爲華藪至梁改爲
九真觀張佐堯詩略云晉代爲華藪梁朝號
九真宫門頻改額洞口不移春住持周静真
乃武帝之師帝心期上善親紆黃屋謁此玄
都若軒后之拜崆峒漢皇之禮河上異代同
時也奉敕賜莊田三百戸充基業至隋大業
八年屬唐髙祖詔請蔡法壽李法超二法師
主觀事焚修興行教法其衡州府庫田疇什
物並賜觀資用貞觀二年太宗重書額詔張
惠明天師度道士一十九人焚修髙宗弘道
二年詔葉法善天師封岳地方四十里充觀
長生之地禁樵採斷田獵投龍奠簡以爲常
典開皇中改爲衡岳觀後因兵火摧毀皇祐
初府主令公重建之本朝太宗真宗仁宗三聖
御書洎金寳牌毎辰焚御香祝聖壽亦國家
祈福之所真宗朝敕差冲靖太師單惟岳住
持提舉岳門宫觀兼管火烟後奉㫖改爲甲
乙自兹始也故宰相王欽若有送單大師歸
岳詩云玉書飈馭降神州樓觀丹臺選道流
巖谷難藏猿鶴性吟懷終戀水雲幽晚程冒
雪瀟湘渡採藥沿溪舴艋舟乍到楚郷應動
念十年人物半沉浮宣和六年敕建昊天殿
改賜爲銓徳觀
　　　紫盖院
紫盖院去廟北十五里寳勝寺上唐傳待仙
修行處譚陳二士亦修鍊於此又有鐡瓢仙
張白居之北入桃源基址廢久有野人居之
上有醮斗壇竈北李生尸解處下有唐太子
繫馬椿在焉
　　　聖壽觀
聖壽觀去廟北登山七里唐咸通中建因間
得其名舊記云故靈武盧璠鎮黔南日奏請
以舊書堂爲觀六年奏捨莊田屋宇永充觀
内常住今盧公真堂洎殿宇儼然舊有清音
閣選仙𠅘迎仙閣此君閣層崖峭壁脩竹長
松幽澗清湍景象竒異比之萬壽加之數倍
茂宻也壽澗逕觀前下合靈澗流注平野唐
懿禧中有軒轅彌明隠此年久後復抱黄洞
太平興國中有跛仙遇吕洞賔於君山後亦
隱此行靈龜吞吐之法功成回岳麓自號瀟
湘子嘗云我愛瀟湘境紅塵隔岸除南山七
十二惟喜洞真墟元祐間常有白鶴栖鳴於
杉松之上三日而去宣和元年改壽棋
　　　華盖院
華盖院昔華盖君修行處不顯名氏或云古
太清觀也去廟東北十五里自元陽宫陟上
清宫而至昔譚峭巖字景升居終南山久著
化書過東呉見宋齊丘遊廬阜泛瀟湘鍊丹
於此又黙希子不知何氏居此著通元經開
皇中有道士呉涵虚字合靈居之風狂未嘗
下山終日沈湎亦無烟火之具俗呼爲吴猱
好睡經旬不食常言之若要閑即須懶如懃
即不閑也素不攻文忽作上昇歌云玉皇有
詔登仙職龍吐雲兮風著力眼前驀地見樓
臺異草竒花不可識我向大羅觀世界世界
只如指掌大當時不爲上昇忙一時提向瀛
洲賣後於清泰二年上昇又有荆臺隱士鐡
冠先生樊氏慕合靈之道常騎白牛訪之楚
王馬希範嘗師之後馬希聲嗣位先生不知
所之
　　　上清宫
上清宫去廟東北七里吳人徐靈期真人修
行之所徐幼遇神人授以玄丹之要含日暉
之法守泥丸之道服胡麻之飯故得周遊海
岳來往南山積有年矣採訪山洞巖谷作衡
岳記叙其洞府靈異言紫蓋雲宻二峯皆髙
五千餘丈而雲宻有禹治水碑皆蝌蚪之字
碑下有石壇流水縈之最爲勝絶而紫盖常
有鶴集其頂而神芝靈草生焉下有石室有
香爐杵臼丹竃祝融峯上有碧玉壇方五尺
東有紫梨髙三伯餘尺乃夏禹所植實大如
斗赤如日若得食長生不死義熈中山人潘
覺至峯石裂有物出如紫泥香軟可食覺不
知其石髓竟不食棄去勿悟而還已不見此
君之所記聖異又能役使鬼神降伏龍虎以
宋元徽元年九月九日冲真重和元年徽宗
皇帝賜明真洞微真人今宫基尚存石碑傳
云舊有仙雞報曉因喫仙草不死間有樵人
見而不能捕大暦七年玄和先生張太空者
李泌之師居之得道後入元陽宫尸解大中
元年韓威儀慕真風而居之修行亦得道
　　　石室隱真巖
石室隱真巖在上清元陽之間杉松夾道巖
岫惟藍有石室兩所本虎豹之窟唐大中元
年劉元靖先生居之禮斗歩罡驅逐虎豹芟
除荆棘而住衡州剌史韓曄捨俸錢爲建㑹
真閣就巖闢其石室引泉環流伐木誅茅鑿
其茶竃棊局醮壇藥臼盆床燈具供器自然
生成會昌中詔入内傳受法籙封號廣成先
生久之乞還山大中五年冬十月有靈鶴屢
降未幾去世聞天樂浮雲及遷神日惟杖履
在弟子吕志真得其道兵部侍郎蕭鄴文其
碑吏部侍郎趙櫓爲傳太子賔客盧璠作石
室銘道士張堅白爲内傳今止存内傳洎神
道碑在銓德觀今基址尚存
　　　中宫
中宮在廟之東北七里梁天監中建真人王
靈輿修行之所王乃晉陵人幼而穎悟更不
婚宦勤志於道辭別親友結廬於五老峯下
似有所得忽一夕有神人謂之曰得道者若
非其地如植五榖於沙之間則不能成子雖
有飛昇之骨當須福地靈壇乃可以變化雖
累德以爲土地積功以成羽翼荀非其地魔
壞其功兹道無由成矣靈輿告曰何地可棲
神人曰朱陵之上峯紫盖之隣岫可以冲天
矣遂自廬昇遷居南岳之中宮修行一十二
年道成復遷於朱陵之東朝斗鍊真以天監
十三年七月十二日冲舉重和元年徽宗皇
帝賜號通微集虛真人又唐天寳初董奉先
居之修九華丹法而得道久於衡陽棲朱陵
之後洞元和中馮惟良亦修行於此本傳並
具下卷又唐大暦中李徳林先生修行得道
宮已廢久
　　　元陽宮
元陽宫在廟之東北登山五里與上清中宮
如鼎峙晉大始中陳真人諱興明修行之所
真人少遊名山因訪真迹於天柱峯上遇一
神人年十八九自云吾歴行四海度有志之
士世人修道暫能精専中道而廢不至勤久
何得擢形雲天飛神霄衢汝之精功亦可佳
也第勿退轉何慮不列名金闕玉堂前苦後
樂者苦則有極樂則無窮何者怵谷幽棲禽
畜爲侣飢渇必至寒暑辛勤割世離榮辭親
捨愛可謂苦矣壽同天地變化無窮䇿空乗
虛坐生羽翼可謂樂也得不勉於修勵乎興
明拜手曰永佩聖言畢至於道不敢怠忽也
遂授明鏡之道修之十有八年二仙降而告
之曰吾昔授子之至道果能勤行今則登躡
九天遊宴八海積功之報也前苦後樂今子
至矣以晉太康元年三月初一日烟霞遶室
天樂遊空山河肅清來往觀之惟有空室至
於雞犬悉皆騰舉重和元年徽宗皇帝賜號
致虛守靜真人又唐有張玄和先生居之德
宗御詞賜之云夫至道無名强假名而崇道
至真無謚必求謚以明真惟其可稱實在全
徳故南岳元陽宫道士張太虚混元育粹玄
之又玄鍊骨三清存神八景衡峯養徳時近
百年依罔象以冥搜挾鴻濛而冲用棲遲浩
炁太苦真形頃在先皇敕崇道妙望乎玄鶴
之駕錫以紫霓之裳我有輔臣格言髙躅永
懷仙子恨不同時聊伸嘉尚之情式降昭旌
之命䇿名表徳庶永無窮可贈玄和先生貞
元四年六月十三日下後尸解於靈隱峯其
官本朝淳化天聖政和三經修葺宣和元年
改賜崇明觀觀後三里有伏虎巖
　　　田真院
田真院在元陽宫東南二里唐寳暦中建録
筠蒼松前後掩映三清並石像殿北百餘歩
有小嚴田先生常憇於此巖上有一松樹號
華盖松根柯盤曲枝榦左細如華盖巖周廻
雖廣一株盡蔽之開皇時田良逸名虚應齊
國人侍親自攸縣遷居南岳喜陽峯後躬耕
貨薪以侍母夜即獨坐巖中一日放志遊五
峯見何尊師而問道其母曬衣於山北聞兒
遠適速往追之不及復回衣已化爲石至今
數百年衣色不改素㓗如初下有小巖母常
憇此經日而坐常服炁減食母既坐亡其志
愈堅後遇薛季昌而傳法東入天台不復岀
憲宗詔不起後尸解本朝宣政間值回禄止
存石三清紹興間復建小殿有道人焚修至
今不絶
　　　北帝院
北帝院在銓徳觀後半里脩竹長松前後茂
宻梁天監末女冠徐練師居之修行而得道
貞觀末張惠明再修遇南嶽石英夫人傳道
行抱一三五混合之法而後尸解又有李思
慕居之得道宋太平興國中賜額近廢
　　　凌虛宮
凌虚宮在廟之東登山八里華盖峯南下唐
天寳初建薛練師名季昌庵居處明皇詔住
九真降聖觀進冮道徳經撰玄微論御書批
答凡十數次後辭榮寵乞囬草廬一日謂門
人曰今夕天氣異常吾當有所適遂凌虚而
去後有華幽棲自西蜀遊二十四治歴荆渚
泝瀟湘禮赤君於此修真晦其名氏於五峯
之下石臺上注靈寳經臺上烟雲如香烟繚
繞而起注經罷烟亦自無感格如是因名天
香臺後尸解㑹昌中周混汙自九真來居之
後得道爲大羅觀主宮前有自然石壇醮器
並生成試劎石浴丹泉紹興末移於山下開
創僅五七分而未周備
　　　洞靈宮
洞靈宮去廟東北登山十八里紫盖峯東下
昔東晉末鄧欲之字彦逹居洞靈臺誦經遇
魏夫人傳法行之而得道係二十五洞靈源
福地古詩云洞靈源接洞陽天瘦壑危峯土
絳烟曾踏落化聽玉籟赤松壇畔鶴鳴泉宮
建自李俊氏天師居之得道昔有彭蔡二真
隱此唐末有聶師道遇之今有桃林左右茶
園橘柚所在宮前舊有古楓一株端聳數丈
根脚隆起蟠結成一巨龜首尾足甲顯然如
活觀者畏憚其宮字庵居自五代撥亂盡罹
回禄山頗虛逈本朝大觀末有中貴王門司
拾金帛重建宮殿廟廡迄今一新住庵隠𨓜
者亦不減舊東北有桃花源鶴鳴衆皆遊人
罕至西岸上有刻張元化還丹賦下有洗藥
池東有朝斗壇
　　　招仙觀
招仙觀在廟東八里舊記云啓基劉宗卜字
蕭齊又記云晉咸亨中建昔張真人諱曇要
居之精思感通天真宻降傳内養元和黙朝
大帝之道行之十二年神遊太空而朝皇極
大帝賜以瓊實琅膏混神合景之液餌之變
化莫測神用無方以齊延興元年七月初三
日忽然雷吼天地震動俄有鸞鶴丹詔迎之
昇天重和元年徽宗皇帝賜號葆光襲明真
人貞觀二年有廬陵蕭法師諱靈䕶來居之
化黄白術外鬻之修其觀宇五年建尋真閣
六年壬辰於桂州鑄銅鐘一口重五百斤歸
觀凢五更不敢扣撃盖驚地府隂神之怒也
然後鍊丹於山北凡經三鍊方成服之於弘
道二年中秋尸解元和之末有許碏者自峨
嵋而來題記于梁上常大醉長歌歌中洎題
記處嘗有尋偃月子之句竟不知偃月是何
物又屇題於堂壁其末句云鄧通飢死嚴陵
貧帝王豈是無力人丈夫未達莫自親攀龍
附翼損精神端拱末五更初忽聞鐘聲衆皆
驚訝曉而視之鐘破裂不旬日有一道人布
衣繿縷自云能補鐘但需數千斤火於是燒
炭鍜鐘道人以掌心鎔銅汁就其裂處模之
其經熖自暗衆視之而憚道人入溪洗手忽
失所在其鐘至今有手模之迹此實靈異又
唐末聶師道訪彭蔡三真仁宗朝有卷素先
生奉㫖來住久之入衡岳觀後尸解宣政間
有𨓜人吳承逺慕其風而建養素軒觀舊有
遥碧閣競秀𠅘朝天壇北二里有雪浪𠅘洞
真澗瀑布自洞而出巨石橫峻當石崖之上
有一石沼圍若鍋釜之狀可廣丈餘深不可
究一泒飛下如紋簾號朱陵洞三十六洞天
之第三洞也又有石井下直無底通徹四門
澗流僅二十里成此懸注從初溪至中潭凡
九仭自中潭下入谷十有八仭有㝠蟠壁面
闊四席濤騰飛雷雨驟下雖天台峨嵋不
及此勢也下有投龍潭國家修醮畢投金龍
於此石罅微開聞天樂之聲放藺敭有水簾
洞詩中一聮云開元投金龍水底聞天鈞是
也若遊人誠心㓗志瞻視而窺之微芒見金
床玉机至道間有孕婦觸之石崖漸合一無
所覩往來留詠粲然盈壁獨廬陵李元輔一
篇超越倫軰詩云一片桂蒼崖分明不惹埃
蹙成珠顆白垂下玉繩來野驇飛難入山風
捲不開聲聲去朝海無意戀巖隈句清格徤
觀者嘆伏政和元年十月建安張徽言領漕
本路按部自湘潭趍岳祠未至三四里間覩
道左松蘿蓊蔚中有髙門宏麗朱書大榜曰
朱陵宫門内樓閣隱然一人立閾間若有所
伺時以日昃未暇遊觀意俟他日也二年九
月初五日自衡州回宿勝業禪寺語住持僧
景襄曰來早同爲朱陵之遊襄曰此寺之東
有招仙觀觀後有朱陵洞子謂去歳嘗過朱
陵宮見髙門大榜朱字盈尺恨未之遊今者
之來深有意焉翌旦同詣招仙觀經歴向所
見處了無所有惟空山而已比至朱陵洞回
面石壁瀑布中住亦無屋宇訽之道流云素
無此宫亦無此門異哉乃天台大方廣崇山
聖竹林寺與此類謾書以識之後住持道士
王元洞建望仙𠅘於見處立宫門縣尉錢景
衡書朱陵宫三字以朱填之爲榜後剏望僊
橋觀有銅像保生天尊晉咸亨中鑄石像老
君并侍從並同時而建舊觀在洞口唐末遷
出就老君殿别塑元始玉宸共爲一殿以奉
香火或云唐以遵奉玄元爲聖祖故建玉宸
居右也宣和元年攺賜今額
　　　九真觀
九真觀在廟東十里舊記云晉太康中新野
先生建天監初有張如珍真人居之張乃先
生郷人也幼而少語淡泊不群壯歳幽棲而
宿禀靈骨遇神人降於巖室傳明鏡洞鑒之
道使其修之曰夫燭物理者天也鑒物形者
道也天之道以清鏡之道以明審而無差形
定於此物應於彼故川岳之狀鬼神之情無
所逃而隠也天以清而容萬物水以澄而鑒
衆形若修天清鏡明澄心靜神而得内外洞
徹則至道成矣倘外役於物内勞於神神心
昏濁不能澄清則去道遠矣此法吾昔受之
於長桑公子長桑公子受之於太微天帝君
所得之能洞逹玄通遐照八極夫洞真法中
有四規之道依四時而行亦與此同體矣古
人所謂虛其室白自生定其心道自至信矣
哉如珍修之九年徹視千里無一物可隠以
梁天監十三年十一月十八日君獨遊山三
日不返弟子求之而君方衣仙衣駕雲輿簫
鼓擁之縹緲而昇天重和元年徽宗皇帝賜
號全真逹道真人開元初司馬承禎字子微
自海山乗桴鍊真南岳結庵於觀北一里目
之白雲丞相張九齡屢謁之明皇令弟承禕
詔之較正道徳經深加禮待呼爲道兄凡是
觀中供飬金銀器皿悉歸降賜自御扎批答
表書往來不絶天寳初蜀人薛季昌昔在峨
嵋山注道德經二卷後隱居衡岳華盖峯撰
玄微論三卷并大道頌一首乃注得司馬弟
子王仙嶠寫進上詔住降真觀供器御書批
答不絶及於九真觀奉造聖祖天道玄元皇
帝聖像一鋪十三事通光座髙一丈七尺經
六伯七十卷仙嶠乃本觀道童性好淡泊因
看列仙傳有物外操嘗謂五千言外皆土梗
耳携岳中茶入京師教化嘗於城門内施茶
忽一日遇髙力士見而異之問所來答是南
岳山九真觀道童爲殿宇頽毀特將茶來恭
化施主力士喜其言因聞明皇宣見帝喜清
秀問曰卿有願否對曰願鬱鬱家國盛濟濟
經道興帝喜令拜司馬先生爲師於内殿披
戴厚賜廻山夜夣感真人陳少微而得道要
再命侍司馬先生來王屋久之奏云尊師以
開元二十三年仙化云請收南岳舊居爲觀
蒙聖恩書額詔薛季昌住持降聖觀宣賜聖
像供器天寳十二年復令衡州鑄銅鐘一口
降賜觀中音韻振逺徹於霄漢重四千斤上
刻明皇帝號御製銘曰鑄於郡懸於觀天長
地久福無筭驃騎吏大將軍髙力士監鑄此
真岳中之石器也後乾元三年二月值兵火
罹亂焚蕩罄然鐡石鎔裂惟有此鐘豈非願
力而至於是哉咸通年王固節道行超倫一
方仰慕營葺一新闡教談經學者如市奉詔
歸北岳封緫大師又元祐間其鐘忽不見數
日一日得之於觀前塘中苔蘚所瀆鐘頂上
龍折其右足復致於樓上傳云與青草渡龍
闘今觀後有龍𥧡嶺觀一里有武林謝先生
再葺白雲庵而居嘗與曹道冲爲詩琴之友
道冲有詩云桃源洞口武林人跳出紅塵二
十春但喜白雲深有趣不知貴眼近來親丹
砂已向坤爐伏玉液先從坎鼎烹活計一張
焦尾外碧壇三尺禮南辰西有王氏藥寮王
住久遷靈巖就雲龍峯尸解觀北隅五十歩
有壽山𠅘𠅘下有白龜泉即南山第一泉也
其泉自崖竇迸出青泚甘冽其色早晚兩變
雖南山名泉無逮此者飮之無疾而壽中有
白龜大如錢白如玉隱於石竇之間人罕得
見遇之者吉祥而延壽傳云龜岀仙來龜隠
仙去題詩亦衆惟野人皇甫渙云靈臺塵不
止塵止非靈臺愛此一泓水曽棲靈物來愚
近歳卜庵於此泉之北山相去五里因採藥
嘗憇此𠅘毎欣歎其異云寥寥宇宙之中凡
真仙隱化於白龜者計此乃三處也愚自謂
年秋棲於是山爲終焉之計凡三徙其屋至
朱陵之東芟王氏舊藥圃而住適與此泉爲
降非偶然耳因成一絶謾書之於此天下白
龜三處顯怡山少室壽仙𠅘我今卜築南山
頂得爾爲隣祝聖齡觀有九仙閤閣後舊有
琅瑛閣重和元年改賜今額壽寧
　　　降聖觀
降聖觀在九真觀一里舊號白雲庵司馬子
微修行處因弟子王仙嶠奏請以先師庵爲
觀䝉降額親篆勑九真觀薛季昌兼住持
　　　九仙宫
九仙宫在廟東十二里梁天監中建昔王靈
輿自中宫錬行既周冲寂之後遷於此朝斗
思微一日天真迎之又有鄧郁之南陽新野
人也幼夣一鳥吐印與之自是人聞有疾以
印治救永爲符章病者自愈後與徐靈期結
方外友周遊名山尋訪上士遇至人傳金鼎
大龍之術於宋元徽二年徐既上昇郁之隱
洞門久之乃徘徊湖外洞天福地無不遍歴
所患丹材無力可置因有司奏少微見南楚
武帝勑監軍採訪詔之便殿問所修曰貧道
修煉金液而缺丹材帝賜金帛許於南岳洞
真福地選其幽勝置上中下三宫以修内外
丹一夕神人謂之曰大洞之隣乃招福之郷
延生之里善記勿忘後君丹成復遷紫盖之
東以梁天監末十二月十三日有八真人乗
羽盖雲車降於室中即前得道者八真人也
於是就自然石壇升天重和元年徽宗皇帝
賜號超真集妙真人唐咸通九年衡州剌史
張覿具奉置觀額十年十月敕下宜依所奏
又開元中明皇詔賜宸篆云紫盖峯石壇九
仙宫昔賢曽詠九仙宫其略云一峯鱗次開
一觀片石明來㑹九仙寳牌尚記明皇篆靈
夣嘗聞御史傳又景祐中故觀文殿學士孫
沔爲御史上問事忤㫖貶永州夣道士以田
爲託後徙潭州因祀岳因以物色求所夣乃
得王君之像于九仙宫遂檄縣鈎括其宫田
果爲隣觀侵佃宣和元年改賜今額後有大
洞(令呼前洞/者是也)丹霞庵基
　　　光天觀
光天觀在廟北登山三十五里按福地誌云
係二十二光天壇福地洞淵集詩云太極分
形狀若壇百雲深鎻路孱巖兀然萬古含春
色光照吾皇祝夀山
　　　安寳觀
安寳觀在廟西北登山三十五里乃傳待仙
以木鑚鑚石獲天書處林木茂宻今已廢久
　　　尋真觀
尋真觀去廟九十里在衡陽城北觀鎮大江
有石鼓後洞是朱陵之西門乃唐白真人董
練師飛昇羽化之地仙人石恪有送殿直雷
承昊奉命衡陽詩全篇云衡陽去此正三千
一路程途甚坦然深邃門墻三楚外清風池
館五峯前西邊市井來商客東嶷汀洲簇釣
船公退只應無别事朱陵後洞訪神仙按湘
川記此石鼓有時自鳴則兵革起或云盧龍
推鼔入潭中盧龍名字未詳今驗以鼓亦云
是盧龍廟不知立時年代至龍翔元年八月
勑使道士郭行真醮岳因毀廟不祀從此之
後爲郡人灾患今時百姓重祠之至貞觀五
年故齊相公於此山頭建合江𠅘唐杜荀鶴
有題尋真觀詩云寂寂白雲門尋真不遇真
秪應松上鶴便是洞中人藥圃花香異泉沙
鹿跡新題詩留姓字他日此相親又大中祥
符年有桂林棲霞洞暢玄先生石仲元字慶
宗住持道行超倫詩材振楚經營一新重建
白雲軒下瞰青草渡前有白雲堂白雲池愚
自紹興丙寅度夏於是堂亦留四十字雖不
足以髣髴其前賢但識朱陵之事爾詩云我
愛瀟湘境(觀對瀟/湘門)朱陵後洞天白雲堂裏客
青草渡頭眠小艇牽紅鯉幽池種白蓮頥真
堪此地風月兩依然
　　　普腎觀
普賢觀在岣嶁峯南下當𢖍陽道左齊永明
中道士許嗣先張志曇開山至梁周靜真住
持武帝師之雲水奔湊俱是海上竒人講堂
如市不虚過日帝賜名普賢至唐陳法明先
生居之修行因獻麟得中召入内不受榮寵
乞還山封悟真先生
　　　玉清觀
玉清觀在石廪峯南去廟登山一十五里齊
永興初建陳真人諱惠度頴川人也初居茅
山採靈異草藥貨之飲酒不食僅數年南遊
挑兩笈盡是金石之類至南嶽選其幽勝乃
告天而盟鍊丹深夜被鬼所擾三揭丹爐運
石摧壓唯㝠心蟠石上誦黃庭經佩五岳真
形圖其志愈恪隂有感道力潜扶獲擒魑魅
妖氛盡散其鬼戰慄悲號真人復令竪石誓
免戮鬼形逺逐他界後丹成光氣滿山明徹
逺近後服之以永明三年五月十三日冲天
重和元年徽宗皇帝賜號冲虚元妙真人今
觀基頂有丹臺鬼栽石雷風穴誦經壇丹
泉近代有僧於觀基創寺號光明不久復廢
宋朝乾道中有道士鄧時永道人黄守正二
人發心開山伐木芟茅慕化賢善之士新創
殿宇祈雨禳災皆有感格野人庵居重洽道化
　　　洞陽宫
洞陽宫在石廪峯西北乃施真人伏鬼㑹真
之所唐陳法明應詔回於此峯下開巖建壇
山神爲之隂助南望雲陽旦夕朝真誦洞經
後服丹而玄化今尚存基舊亦有庵宇
　　　洞門觀
洞門觀在石廪峯西石榴峯南下去廟二十
里昔施真人諱存自號胡浮先生或云婉盆
子師黄盧子得三皇内文役御虎豹之術遁
變化景之法或隱或顯數百年慕石廪洞門
是吾冲真之地乃居之又於峯西石室造閣
亘空十餘丈岀乗白豹即迎之海岳神仙時
來聚會里域有景慕之者罕得親近以晉永
康元年四月七日乗豹升天重和元年徽宗
皇帝賜號冲和見素真人又有蜀人李昌利
先生棲隱数年而遊天寳洞今但有控豹巖
餘基見存唐張九齡遊洞門題陳氏丹臺詩
云雞頭西畔便門開陳氏丹升劫仭臺輗鬼
昔年誠誓否至今猶說鬼肩裁
　　　太平觀
太平觀去廟西二十五里瀑布山下齊福伯
玉誦太平經兼行太平之道奉勑建太平觀
今廢久舊亦有庵宇
　　　西臺觀
西臺觀在岫峯西北傳云周穆王所建陳改
爲太初觀又云後爲寺亦廢久
　　　紫虛閣
紫虚閣去廟西三里在天柱峯南下唐天寳
年建馬氏據湖湘復重修葺至本朝天聖中
得㫖再修前後止號魏閣景祐中賜紫虚元
君之閣六字爲額兼賜禕䄖之服并錢置田
以贍道衆政和五年改黄庭觀閣下有石壇
舊記云夫人昔自撫州乗之飛至此湘中記
云壇髙丈餘昔元君飈輪之所憇杜天師拾
遺云夫人壇是一巨石方丈餘其上闊員其
下尖浮寄他石之上凡一人試手推即動或
人多致力即跂然不動遊人至㓗焚香以一
指輕點之即微動今撫州山有穴深廣狀斯
石也或云冲寂元君麻姑送夫人乘雲至此
雲遂化爲石也一云麻姑石在觀之西山上
按内傳夫人姓魏諱華存字賢安任城人即
晉武帝左僕射魏舒之女封上真司命紫虛
元君之職又加名山之封位約諸候冲寂元
君麻姑大仙爲其佐治今閣上亦有麻姑像
與夫人並列晉咸和四年太乙元君乘飈輪
迎之升天其有靈文秘要百餘卷藏之於龍
真澗石巖中今呼爲靈書巖時有老叟龐氏
禮告曰願守靈壇得聽法語大仙叱曰腥穢
畜類故癘境域之民乎取劔斬之遂走潜於
西澗今龍真澗宋開寳中有閣主道士率子
兼得道尸解
　　　靈西觀
靈西觀在廟西二里湘中記云昔女真薛練
師冲舉之處梁天監五年建觀至後周武穆
公主周惠抃者生而有異光滿室幼不茹葷
長思獨處慕元君薛練師緱仙姑之志因居
石室感西靈聖母降傳經籙修三素之道潭
衡之境士女景慕者數伯人世代将亂告諸
學者曰我當暫往約百餘年再來後學如市
唐開元初賜額西靈後有女冠李太真曹妙
本並接踵而住得道即今常住乃周公主所
捨觀廢久馬氏復興本朝特賜毎歳度女冠
一人以永續焚修

南岳緫勝集
