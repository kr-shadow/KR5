#+TITLE: 蓬萊山西竈還丹歌-唐-黃玄鍾
#+DATE: 2018-05-12 10:21:59
#+SOURCE: github.com/kanripo/KR5c0315 master f0fff95d                
蓬萊山西竈還丹歌卷上斯五
　　(漢檢校僕射金紫光禄大夫黄玄鍾譔)
臣聞鷦鷯在木不逾一枝之巢偃鼠飲河無
過一腸之滿伏惟陛下名逾東户調美南風
在於兆民無不咸止何重萬乘之榮而輕不
死之道臣伏以元封年奉詔蓬萊親求妙術
經過海難涉歷幽陽不憚危亡而求至道先
是皇恩遠賚以感微臣盡忠得遇大仙躬賜
靈藥極誠進上何謂陛下安聽佞臣信爲祅
詐賜臣自餌臣俄别皇庭不勝悲望游宫未
遍少許十年恐慮從容自爲水阻又承陛下
令東方朔召西王母夜置承露盤即知陛下
後悔之甚臣又聞事君盡忠在朋立義於君
不忠則人臣共罰不義於朋則交友共棄臣
於紫陽宫少微院西竈躬受還丹妙道訖依
方潜録伏惟陛下須納忠臣諫必效此方莫
比昔年却從俗佞其藥令左拾遺陳方景擣
合右丞周眞宜候火臣男志誠啓罏并醮等
必鍛鍊精微願懃誠志紫瓊蹔逢長爲金骨
陛下莫重含元大内爲上極精華北闕西堂
殊非至廣太常九部不足爲聲粉黛諸房全
爲醜質矧此蓬萊妙絶殊境得號仙山日殿
月宫雲房金閣堂排金碧樓焕珊瑚鵲遶靈
芝鸞飛瓊樹天男玉女沸鼎絃歌異鳥名禽
朝來不歇水精簾外颯颯玄風碧玉户中泠
泠細雨瓊漿一飲少許千年大藥蹔餐應期
萬載等閑見桑田爲海水見海水作桑田或
即上朝天老或自適雲關時下入瀛洲散尋
異寳寰中黄屋不足爲尊補衮之流未足爲
貴陛下何不生親異境而苦戀凡間目看冠
葬石堂身埋后土使子孫空拜瀝酒寒陵朝
暮之間即當見矣縱百年天子不及一日仙
人伏惟聖智審裁莫自求其斃矣謹差南陽
執藥童奉表以聞蓬萊山南陽紫微右長丞
黄玄鍾頓首謹言
僉舉臣此聖道世不異求惟在清齋存心念
靜設罏安竈不得抵忤方神舉措發機須合
天道其石藥等並須上好草藥勿令錯誤其
藥皆是州土進上唯三般出臣此山以人間
六味替用並列如後
石藥黄牙歌一首是造黄牙五言草藥形狀
名採時節應用生死一百七十二味草藥歌
都合計一百六十八首
　造黄牙第一
　　　歌曰
鋪壬爲疊疊鉛黄粉次重重牛酉白黄三色
(依東/尾)鹹漿味共通一安丙丁上齊入赤炎中
　右依歌並須重重以壬盡爲度應夏至之
　節以冰石(研之佳/依東尾)忌甲戊庚除定等日
　露容草第二
俗爲地録書云石録莖花赤性毒惡理求體
脉生巖石出河南生甲乙死戊己甲寅葉圓
春分後二十日採上治惡瘡應春分節
　　　歌曰
此藥人間有河南出最珍拈來和汞點一夜
應天眞
　霜容草第三
俗爲天涯書爲白微性與上同出荆南道生
甲壬死戊癸引蔓三花應夏至節立春後採
之
　　　歌曰
遶樹攀崖上三花葉對峯拈來埋乙地(依東/尾法)
還入癸壬中
　雙夫草第四
俗名芙蔓書爲紫瓊性與上同治勞出安南
府生丙丁死甲己葉紫緑大小不定應小暑
節立夏後採用
　　　歌曰
引蔓生天水(池中/好)開花傍石間度宵丙丁候
姹女體須堅
　石天第五
俗爲綸草書爲武草性淡毒生朔方埧形金
長色青生甲壬死丁卯治汞又治腸風
　　　歌曰
遍地開尖葉尋山展緑微用漿應夏至採須
鴻雁歸
　石玄第六
俗爲荼蔓書爲録支性温堅汞色緑生戊己
死丁壬治腹癰應小暑節立秋後採用
　　　歌曰
蔓黑開青葉還生野澤中從容安丙上唯能
巨壯功
　萬年春第七
俗名水藍書爲地鏡性冷生江南道如藍小
青老赤生戊丁死甲己治小兒疳應大寒節
春分後十日採用
　　　歌曰
青色尖赤樣如藍亦在高山亦在潭先共還
丹爲舍宅亦能性冷味能甘
　千秋錦第八
俗呼地幕書爲青喬性温出劍南生甲乙死
戊己葉大如手面皺治大風應大暑節立夏
後採用
　　　歌曰
面緊開敷遶澗泉大時尖緑小時圓唯有劍
南生最好眞人呼作草丹田
　年年春第九
俗呼蒔芝書爲青心性熱生嶺南道生戊壬
死丁己葉紫治白風應清明節立秋後採之
　　　歌曰
葉紫枝青遶水頭春風到日自芳幽可憐紅
展仙人愛八般石藥總拘留
　寒蟬葉第十
俗爲美草盡爲温草出巴蓬州形如蟬葉苗
青赤不定生戊丁萎甲戌治赤白帶下應雨
水節立秋後採之
　　　歌曰
葉如蟬翼帶如繩常在潭邊映水澄恰到用
時合三五八銖金粉汁三升
　千靈第十一
俗爲水蒿書爲白章支性冷出蕃中形如蒿
數葉色青生丙戊死甲壬治惡瘡及酒癥應
驚蟄節立冬後採之
　　　歌曰
叢叢吐葉遶澤生夏時花發近春青紅竈更
添將内煮一旬藥内此多靈
　赤馬州第十二
俗爲地容書爲紫蓋性毒出北濟莖葉紫生
甲壬死丁己療嘔逆應春分節春分後採之
上
　　　歌曰
枝紅葉紫遶山崖此藥眞人暗以排恰到罏
中開竈後始知我有玉靈才
　萬日榮第十三
俗呼胡波薐書爲美菜性善生河北葉青花
紫生甲己死丁壬治惡瘡應夏至節白露後
採用
　　　歌曰
薐頭片片剪刀裁每歲眞人自送來欲得紫
房無紫艷拈來共煮石中胎
　寒泉鏡第十四
俗爲大葉萍書爲池容性凉出雲南葉圓浮
水上生丙丁死甲乙治惡瘡應小滿節立夏
後採上
　　　歌曰
浮生池中葉青青碧牙藥内最多靈從此水
銀加日影黄金爭得不聞名
　洞章支第十五
俗爲周支書爲盧容性熱出羅州葉緑枝白
醭生甲丁死戊己治毒風應小滿節立夏後
採用
　　　歌曰
葉青莖醭生乎墳有茨開花似覆盆還丹不
得池中過仙人爭得萬年魂
　公無取第十六
俗爲石藤書爲潤春出長安南山上葉如豆
引蔓紫生丁己萎戊壬治惡瘡應大寒節白
露後採上
　　　歌曰
叢叢紫影出長安生在春初色耐寒薄闕採
時防大雨摘時仍慮萬妖看
　天鏡寒第十七
俗呼石扇書云背青出河南道每一枝一葉
生戊壬死甲己治冷應立夏節原缺後採上
　　　歌曰
葉如紈扇遶崖生每樹還生一箇莖丘墓死
泉無用效絶人斷犬始爲靈
　逍逍引第十八
俗呼紫貝藤書爲崖艾性冷出三元縣葉鋭
應白露節冬至後採上
　　　歌曰
抽枝引蔓發金蘭但是眞人手把看欲度紫
微天上闕可憐光彩入仙壇
　屍解紅第十九
俗呼石被書云地紋性温出揚州形如水萍
枝莖細生乙癸死酉戌治一切五藏反惡應
小寒節立夏後採上
　　　歌曰
縁崖近石翦成形紫閣蓬萊有兩名獨體丹
陽兼汞煮後兹火下絶銅聲
　仙節芝第二十
俗呼石䔲書云九積性凉出河南形尖細擁
節生戊丁死乙癸治熱悶脚氣應秋分節立
冬後採用
　　　歌曰
天上全無人世有人間不識自凋零今朝自
開好金訣從此君王記取名
　遍金臺第二十一
俗呼馬莧書爲緑微性冷出河陽府葉鋭圓
醭生甲丁死壬己治瘡及惡癤應寒露節立
冬後採用
　　　歌曰
同羅新婦未仙時折得金臺數百枝經得三
周周甲子三年身駕慶雲飛
　輕金微第二十二
俗爲石支書呼上遠出樂陽治通耳
　　　歌曰
寒葉叢叢遶路逵天上爲珍世上稀拈向白
英鍋内煑始知此藥最多奇
　高天芝第二十三
俗爲京人丹書爲天莫出洛州治中風
　　　歌曰
紅珠爲子樹青青紫苑仙人别作名還共丹
陽爲白色緑微始肯入玄冥
　寒瑶池第二十四
俗呼玉池柳書云英芝出江州莖青白葉尖
細治牙疼風疳
　　　歌曰
山庭玉柳本來無更說人間是已疏堪用採
時須少與藥院仙囊莫遣餘
　翦成荷第二十五
欲呼山甘菊書云𧂃夫樣似甘菊治鬼氣
　　　歌曰
先生白日上昇天還因此藥每宵煎及至採
時須便用不須將過五湖船
　同巨舟第二十六
俗爲石桑書爲景芝出蠻中葉如桑成樹治
一切風
　　　歌曰
彤彤山艷怯高坡因此承陽出處多將得便
須隨用却莫令天使渡江河
　天上玄第二十七
俗爲石甘書爲地甘出忠萬州葉緑生石上
治反胃病
　　　歌曰
石中有火火藏陰陽氣潜生效比金採日用
須防犬吠犬吠採之用不任
　石天琴第二十八
俗呼石可書云還芝葉三色治一切風
　　　　歌曰
京州皇郡人人病病者還因地氣衝添放還
丹經宿煮從兹百歲絶無風
　毛章第二十九
俗爲大成書云林芝性冷出河南道形如蔢
𦺞治風瘇
　　　歌曰
此樸彫成花擁節毳毛籠裏子分枝可憐此
物人間有惆悵人間識是誰
　右已前八味生甲壬死乙癸應冬至節立
　春後採用
　成萬歲第三十
俗爲五靈芝書無名葉紫性冷治鬼氣心邪
　　　歌曰
揺揚錦蔓出長安對雪開花入上闌不要春
榮潜茂實大羅天女鎭長餐
　粟金寒第三十一
俗呼皺面書爲武芝性温出恒州葉大如手
面皺治風癬
　　　歌曰
葉葉鋪沙遍地生仙人多種遶仙庭但知戊
己庚辛日採之何得不通靈
　胡菊花第三十二
俗呼楊柳池書爲闌心草性温葉如柳引蔓
治女人血氣
　　　歌曰
緑金散翠引金條緑葉零丁遶碧霄三月春
時和蔓採可憐汞在火中燒
　右已前三味生戊己丁死甲乙應大寒節
　立冬後採上
　天尖金第三十三
俗爲胡署蔓書爲美容性熱有毒治蟲蛇毒
出美元縣樣如署預
　　　歌曰
厚葉青金愛在谿可憐仙藥俗人迷欲得飛
昇天上去只將此藥是雲梯
　玉展春第三十四
俗爲山斛書爲江春性温出于闐國三葉葉
如榆治風
　　　歌曰
每樹生三葉遥光葉似榆冬分春節近仙人
把步虚
　荆豆蔓第三十五
俗爲眞芝書無名性温出劍南三葉葉如豆
治血風
　　　歌曰
每葉生仙意含虚得大音三旬金櫃裏不用
未投深
　夜合木第三十六
俗爲還心書爲松南出商州成樹葉小夜即
合治心狂
　　　歌曰
美樹低新葉晨開暮掩枝可憐天上木堪載
俗人飛
　紫方天第三十七
俗爲楊葉芥書無名性熱出青州葉如楊長
數寸有津液治一切風邪
　　　歌曰
小葉傍山開眞人手自栽從兹辨眞藥目下
往天台
　王䔲第三十八
俗爲青風書無名有毒一叢數葉出䔲美茂
治經脉并痔
　　　歌曰
地開玉葉展枝叢獨自抽莖占碧空石藥數
般能壓伏唯共陰神最得功
　紅蓬第三十九
俗呼石劍書無名性熱出甘州一叢數刃治
一切風
　　　歌曰
錦石苔生雲雨處紅蓬能展劍鋒形消湯煮
玉無過此因得仙人别作名
　胡辛蔓第四十
俗名三葉草書名深眞有毒出江州葉三尖
治蟲毒
　　　歌曰
枝條條葉葉如刀近夏當秋蔓始高恰到第
三三轉後始將方就火中燒
　紫仙芝第四十一
俗呼天池書無名性熱葉如枇杷葉治心痛
　　　歌曰
揺揺仙菓長山谿堪作蓬萊方丈梯每在人
間人不識桃源因此去人迷
　石豆蔓第四十二
俗爲留君書云單章性冷毒葉尖引蔓莖紫
青治蟲毒
　　　歌曰
黑玉爲莖金作芳抽條引蔓散巖崗秦南少
女當時用抽汞無煙在火鐺
　山石蔓第四十三
俗呼眞魚書無名性温出文代州葉三尖如
大豆治逆瘡
　　　歌曰
玉鋪金器寫人間苗在蓬宫菓在田應是五
心須似雪況當諸物擬昏煙
　玉粟草第四十四
俗爲行針書無名出河南性冷如還藤有子
如糜治風熱
　　　歌曰
調金鋪玉顆如珠天上人間樣有殊天上生
時生紫翠人間有者緑疏疏
　層金第四十五
俗呼小署藥書無名性温出辰錦州葉如署
藥有根治水病
　　　歌曰
埋根金櫃展蓬頭造化眞人昔日留五轉轉
開須好記煮將爲水五金柔地蘇也
　石蕨第四十六
俗爲失菉書云留金性熱出楚地枝次數葉
治風冷
　　　歌曰
銅瓶内裏布丹霜霜似煙籠未有光忽更添
消重固際可憐顔色過於璋
　荆蔛第四十七
俗呼槿木花書無名性温出山南道蔓四稜
葉尖治血氣
　　　歌曰
叢開尖葉四稜莖光占春分滿野生後輩習
眞皆用此即知從此得長生
　重臺蔓第四十八
俗爲人眷書云渠迫性熱出江南道小小葉
生大葉引蔓治一切瘡
　　　歌曰
隆隆眞氣上昇天恰至春分降野田若遇青
鹽相拌合即知生駕出人間
　還骨草第四十九
俗呼鼠英蒿書云單蒿性熱生劍州一如蒿
莖紫葉破治風瘡
　　　歌曰
塠塠埋處是千還輪轉存亡上碧山但能識
此鍋中煑火罷金身出世間
　稍紫第五十
俗呼紫貝書無名治癰瘇
　　　歌曰
排蔓抽莖遶碧谿四時改變採人迷直須好
記莫令錯萬里蓬萊此是梯
　寒石葵第五十一
俗爲附蒿書云間芝葉圓似蒿性堅治風
　　　歌曰
山含山色遶山庭無限仙人種在京唯共丹
陽陽粉合一朝煑罷絶銅聲
　絹文蔓第五十二
俗爲蛇葱書呼宜人性熱出蘄州如絹文治
反胃
　　　歌曰
排蔓開枝長緑谿可憐氣力與山齊若能連
夜添魚水白骨埋年尚也迴
　雞腸蔓第五十三
俗爲林更書無名性温出白州葉如難腸治
一切難産
　　　歌曰
引蔓開枝萬里生抽條得色占春榮從此丹
陽無黑色汞中須有紫河名
　烏金脚第五十四
俗呼太芝書名不祥性熱出江陵府脚如烏
釵葉如蕨治腰脚
　　　歌曰
插金烏脚散寒山學道仙君望眼穿從此既
合含元識切須不使别人傳
　蛇銜菊第五十五
俗爲單芝書云未有性温出太原葉如蛇銜
花似菊治喉閉
　　　歌曰
前草含花似緑楊花排金蔓引谿傍採日切
須防孝子犬吠罏人被鬼傷
　還椿第五十六
俗爲哲芝書闕名性温出安南狀如椿色紫
治邪氣
　　　歌曰
落落金字展青天紫道人間玄又玄若共還
丹從此造即須煮過十宵看
　金桃蔓第五十七
俗呼留恐書云單夫性温出河中府狀如葡
萄引蔓
　　　歌曰
刻出青羅展緑微眞人不遣俗人知玄河河
内但能煮汞迷金章遶紫衣
　地□第五十八
俗爲鍼花書無名性熱生湖州葉文如繭大
指面治癲澗
　　　歌曰
三三葉葉映枝紅最向還丹道有功但向汞
中二更煮任拈直用火墻籠
　稍紅第五十九
俗爲穿崖布書云紫天天亦名武容朱芝性
凉生于闐國一枝一葉葉背紫枝
　　　歌曰
界外遶林泉必向經鐺煎三度煑八石如何
體不堅
　右已前二十七味生丁己死戊壬應冬至
　後採
　狗舌蔓第六十
俗爲魚藻書無名性寒出陳許州引蔓如狗
舌治蛇毒
　　　歌曰
狗舌還如狗舌形俗客眞人字兩名不是人
間無此草渡江見孝用無靈
　玉壘第六十一
俗爲番頭書無名性凉生岐雍花如盖幢花
稍紫治霍亂
　　　歌曰
花如纛幟葉如緋山北河南各兩儀欲採之
時須固惜内園莫使外人知
　玉蒢第六十二
俗呼閏芝書名兊性冷出濟南莖微葉小色
黄治熱痢
　　　歌曰
秦王得地擬求仙恰到岐陽岐上山向遇洞
眞親指點交共礬石一處煎
　紅廿第六十三
俗無名書云單齒性温出河西道葉如柑色
赤石上生治浮瘇
　　　歌曰
引雲首月生崖上鏤出王公入羽衣若見鳳
凰他自舞不須晋客把笙吹
　粟金第六十四
俗無名書爲單舟性凉出綿遂州抽莖葉尖
圓治一切血氣
　　　歌曰
堂堂仙藥在人間恰見凡人似等閑若共金
沙和夜煮即知長在比龜年
　紫石莧第六十五
俗呼云裳書爲紫蓋性熱出通州如莧三道
治骨癰
　　　歌曰
通芝三背影朧朧丹藥藥中最有功不等能
添金色潤又能一夜煮黄銅
　浮眞草第六十六
俗呼交綿書云大羅性温出鄆州如豌豆以
花葉治血暈
　　　歌曰
陽陽紅影遶人途人間雖有世間無若遣衛
眞天女見必應摘滿滿裾裾
　土芩第六十七
俗爲江中草書云牽女蔓性温引蔓有子治
腸結
　　　歌曰
緑楊幽院家家有恰取玄河用者稀從此内
園須剩種用方莫使外人知
　石青第六十八
俗爲帶青書云關渠性熱出單州引蔓葉尖
治氣結
　　　歌曰
碧陽天子獻金丹須兹神水合和餐若向青
鍋鍋内著可憐雪散及人看
　窈冥第六十九
俗呼石衣亦云魚衣書云太周性熱出江陵
府如石衣治冷氣
　　　歌曰
窈窈冥冥石上生人間雖有不知名大藥之
中安少許即知足下慶雲迎
　右已前十味生甲丁死戊已應立秋節立
　夏二十日採上
　還年第七十
俗爲木相珠書云含紫性温出崑崙葉如榆
上有珠治風
　　　歌曰
天長地久水洋洋靈草含珠色自芳從此月
濱濱海上又堪煮鍊作瓊漿
　歷章第七十一
俗呼南天書無名性温出鳳翔府四稜花紫
葉尖小治一切惡冷疾
　　　歌曰
紅章寺裏生春草不似春終見歷章若向白
天鍋内合即知九雪散精光
　紫金茅第七十二
俗呼齊蒿書無名性冷出劍南莖紫青葉尖
長治心痛
　　　歌曰
青青新婦獨行行勿遇金華遶院生因折將
來煮金地無煙從此始知名
　紫海椿第七十三
俗爲交周書無名性熱出江州葉如椿色紫
成樹治中風
　　　歌曰
同同金櫃影春山無限眞人手把看一種自
糜開樣度不如此箇起金丹
　金微第七十四
俗爲重金書無名性温出劍南遶石生葉如
雷葱有子根治小兒疳
　　　歌曰
離陽新婦愛芝魚獨寄仙翁萬紙書因識金
微煑寒石河車身駕入青虚
　紫蓼大夫第七十五
俗呼鄉周一名石蓼書無名出河北道色紫
治心痛
　　　歌曰
花周萬里對秦川萬里雖生不肯言若共三
河同更煑生身應踏九霄天
　石芥第七十六
俗爲地花書爲南草性温出京中葉如南芥
菜治小兒驚
　　　歌曰
紫微天女不裁衣會要人間石芥枝忌向白
章鍋裏煮便將砂毒水銀飛
　山稜第七十七
俗爲澗下芝書云莫上芝性冷出益州葉如
波稜翦成治風
　　　歌曰
丁丁伐木聲從鳥淼淼江波草自靈唯有山
稜宜好採八般石藥自然成
　尖尾葵第七十八
俗呼爲風草書無名性寒出恒定州一葉三
尖治一切惡瘡
　　　歌曰
渭州河北便生此生處人多泠曝之五鹽共
煮爲鄞鄂如何不得命長時
　王騎第七十九
俗爲緑天書云無慶性温出江南道葉如車
前莖文治毒瘡
　　　歌曰
都都太府青丹藥要此靈媒作主人從此和
漿方服了眼前親見萬年春
　尖苟蔓第八十
俗呼大對生劍南葉如苟引蔓治惡瘡
　　　歌曰
人生不識金丹意尖苟須爲玉藥泥不說硫
黄添白色亦能瓶内伏雌砒
　成天命第八十一
俗呼有命書無名性冷出忠萬州治熱病餘
不言
　　　歌曰
玉陽宫女煮天漿要得成天命始香須與水
銀開逕路兼爲青丹作院墻
　朝天草第八十二
俗爲鬼尿筒書無名性冷出同華州心空有
節長治惡瘡
　　　歌曰
遥遥天影入端虚同華生時帀地鋪看取紫
河車内草無此黄金事不居
　輔蟬質第八十三
俗呼九宗丹亦云景天書無名性冷出漁陽
縣葉如車前引蔓根長治熱疾
　　　歌曰
團團翦葉出蘭枝唯有漁陽出得時三殿西
埋十月用然堪入藥和精微
　金鎖天第八十四
俗爲灰藋書云落蔾性温出巴南葉方小赤
治上氣
　　　歌曰
金天剩進遣成灰須共黄牙拌作泥從此水
銀須壓伏只此還丹路是梯
　還蔛蔓第八十五
俗云天毋書無名性温出美原縣引蔓三葉
治血暈
　　　歌曰
千尋山石上遍川萬古人傳岀美原六戊鍋
中經宿煮八般頑石自無煙
　同陽芰第八十六
俗呼馬齒菜書無名性冷葉圓味滑治腸熱
出單方州
　　　歌曰
茸茸引蔓滿單方能共還丹作郡鄉水銀不
敢當頭坐謾趁朱砂迷在鐺
　同陽糜第八十七
俗爲人莧書爲結針性冷出蕃中葉尖治疳
疾
　　　歌曰
調神理魄發銀光石藥兹囊作一方今日玉
堦依表進亦能壓伏四神霜
　同巨天第八十八
俗爲紅鹽花亦爲慶節蒲書無名性温出益
州葉尖狹花如茨治血氣
　　　歌曰
同巨宫中同巨天燒成灰燼煮寒泉陽壬不
得此灰過陰癸終須飛作煙
　芙花舟第八十九
俗呼米囊書無名性凉出黔南葉青青花含
子治惡熱悶
　　　歌曰
青天萬里入幽無唯有花舟接道隅雖共根
苗和藥煮一般沉石自然浮
　右已前二十味生戊壬死丁己應立夏節
　立秋前四十日採用
　同變春第九十
俗呼崑崙葵書爲紫堦出西天葉圓成角花
紫治油瘇
　　　歌曰
巓巓孤上占崖栽每在人間院内開恰至還
丹能計會硫黄爭得不當灰
　　狐孫藤第九十一
俗爲地錢書無名性熱出最南引蔓葉尖枝
有聲治惡瘡
　　　歌曰
遥遥引蔓遶天津長至南風不至春三月進
來朝帝意欲使生身蹋碧鱗
　石渠第九十二
俗呼下魚菜書無名性凉出開通州葉如竹
花黄治小兒疳
　　　歌曰
碧花洞裏展江魚萬藥之中最是模療得紫
丹黄色潤兼洗青丹色脫朱
　右已前三味生戊丁死甲乙應立冬節後
　二十日採上
　魚腸蔓第九十三
俗爲靈花書爲茨梨性温出宣州河北葉如
馬莧有茨治惡瘡
　　　歌曰
人間有藥是魚腸解與還丹好作方三鼎煙
中開瑞色九霄宫裏鎭靈香
　山菊第九十四
俗爲眞浮人書無名性冷出渭南縣葉如茶
花似菊治酒病心忪
　　　歌曰
花如黄菊葉如茶俗人不識出仙家能與青
丹出顔色兼將紅粉作黄牙
　單眞第九十五
俗爲薺蘋書無名出河南府性熱葉如薤近
水生治蛇咬
　　　歌曰
天眞天地本由人自是凡夫不識眞從此八
靈甘受死凡人自此免爲塵
　金鏡寒第九十六
俗爲人芝書無名出安南府如葵菜有毛治
蟲蛇毒
　　　歌曰
石中石上總秋生葉上生毛紅點莖三接外
幾數般樣樣中最好是東京
　青枝第九十七
俗爲苦啓木書無名出西龍州性冷成樹有
枝條治脚氣
　　　歌曰
成木生條長萬山西王親種在人間善使青
礬無惡氣又能不失紫金班
　紫樓春第九十八
俗爲白馬菜書無名又爲留著菜葉紫青尖
出江州
　　　歌曰
堂堂開色紫樓春獨占人間白背鱗還丹藥
就須添煮青霄得上九天眞
　輔天台第九十九
俗爲背醋木書無名性温成樹帶子出終南
山治反胃
　　　歌曰
籠籠成樹長南山萬木之中此最賢天藥燒
時須剩點應得生身白骨全
　勁金骨第一百
俗爲緑魚沼書名天文芋性温如茅有果治
漏胎
　　　歌曰
疏疏引葉恰如茅每歲眞人玉水澆能與還
丹生羽翼凡人身喫入青霄
　木瓜第一百一
俗爲天同果
　　　歌曰
揺揺天樹長巴南帶日花繁每日含大藥合
時須剩裂經秋採摘始宜堪
　零零草第一百二
俗爲無青書無名性冷出巴州一叢三兩葉
含露治疫病
　　　歌曰
一叢花帶葉零零人間知好不知名看取藥
成金色美取之符呪鬼神驚
　右已前十味生戊子死甲巳應立秋節夏
　至後立冬前後採之
蓬萊山西竈還丹歌卷上






蓬萊山西竈還丹歌卷下斯六
　　(漢檢校僕射金紫光禄大夫黄玄鍾譔)
　黄帝春第一百三
俗爲芙蓉水書無名性冷花紫黄不定遶水
生治毒風
　　　歌曰
棟宇雖生梁柱功還丹道要水芙蓉若說西
王生最好南山採得用通同
　山濁第一百四
俗爲水濁書無名每枝三葉如蒴𧃔治風血
　　　歌曰
玉樓開鏡影三山此草生時不等閑若不高
峯峯石上即須長養在崖泉
　畢録秋第一百五
俗爲白茂樹書無名成樹葉如柳出嶺外道
治一切惡瘡
　　　歌曰
天長月在碧霄懸月在千山萬藥前採合藥
時須記取拈共黄牙一處煎
　浮林池第一百六
俗爲地皺書無名葉如柳面皺性熱治冷風
　　　歌曰
玉塘水泠泠天心此藥將堪價比金能共硫
黄相把捉就中最好走鉛壬
　鶴來枝第一百七
俗爲女貞書無名宜治霍亂
　　　歌曰
平平天地自侵臨不到龍門是海深仙藥人
間成樹木人間不識自埋沉
　山紫蘇第一百八
俗爲界州萊書無名出歙州宣州莖紫葉如
眞紫蘇性冷
　　　歌曰
玉潭深底見深波好藥人間核似羅唯共丹
陽除黑色染成如雪石中磨
　調神芝第一百九
俗呼爲還骨書無名出忠萬州如句樹宜治
癆及狂癲
　　　歌曰
人間自有草還丹抛向人間不肯餐任是生
來還又死可憐仙藥放教閑
　香䈥引第一百一十
俗爲綿木是書無名生茂州性温成樹木内
有綿治血擁氣
　　　歌曰
逍遥天路道能平自是凡夫不學生能取此
來和汞煮眼前爭不白雲迎
　崖藍一百一十一
俗爲附槽草書無名味苦有毒一葉數尖如
燖草治白風
　　　歌曰
金成似玉火中砂此草多靈伴作牙心共女
人同火本只縁不伏是河車
　懾龍迴第一百一十二
俗爲豫樟木書無名有毒葉大三指成樹孟
夏州近漢山有之治鬼注
　　　歌曰
稍稍同木也同材張騫乘上碧雲來此樹生
過一千歲一切江河路自開
　右已前十味生甲壬死戊壬應立冬節並
　春分及秋分前後採之
　紫雞腸第一百一十三
俗爲水蔓書無名性熱出江南道近水生引
蔓治癰瘇
　　　歌曰
碧谿生處遶閑蹊後學眞人路自迷壬癸硬
時須好煮若過再宿耎如泥
　壽容第一百一十四
俗爲冬青書無名性温出河北道葉青成樹
有子治折傷
　　　歌曰
四時不改黛雲遮解共還丹作一家千歲生
時空服食况論與汞作河車
　蘆口寒第一百一十五
俗爲英芝書爲奉宜性冷出雲安葉圓小莖
治中風
　　　歌曰
團團天地卵成形靈草仙方帀地生此物堪
將救人世今朝由惜載仙經
　帶絲金第一百一十六
俗爲楸樹書無名性冷出綿劍州成懸絲治
婦人經脉不通
　　　歌曰
萬條垂下緑金絲仙藥人間總不知須向炎
中汞身在即須百過入玄微
　防石硝第一百一十七
俗爲銷草竹書爲草苟芝性熱出廣州葉圓
如指莖備治惡寒毒
　　　歌曰
三峽峽中千水氣化成寒草廣州生八石煙
中爲父子九天天上又多名
　禦酒醒第一百一十八
俗爲丹芝書爲樓春草性冷出河内道三花
葉色青治心痛
　歌曰
青丹消酒縁何事靈草先須煮度宵從此飲
多醉便醒況拈同向火中燒
　暹玉芝第一百一十九
俗爲浮水藍書無名性冷出嶺外道如小藍
葉尖長治肺癰
　　　歌曰
行行遶澗起青苗八石同功力不饒一切罏
中須少許不然同向火中燒
　琵琶芝第一百二十
俗爲附除書爲白天性冷出雲南葉圓長帶
子治大風
　　　歌曰
秦王天上玉京東曾有眞人上碧空因得琵
琶芝草喫生身身坐紫陽宫
　土燖蔓第一百二十一
俗爲巨玉書爲勞寒性冷出巴蓬州葉三尖
引蔓治風病
　　　歌曰
盈盈方知天台上須共青鹽引白漿砒上有
煙煙不起即須要此作籬墻
　銅蹄蔓第一百二十二
俗爲太玉芝書云林芝性冷出秦川有葉尖
長引蔓治風邪
　　　歌曰
東王公母行雲雨恰遣銅蹄蔓不生惟須陛
下秦川採採時不得預稱名
　胡金毒第一百二十三
俗爲瘴天樹書無名有毒出雲南治蛇毒樹
不高三尺葉尖破味殺人
　　　歌曰
陰陽不交生此樹味毒枝條不肯高第二亥
河河内煮即知陰癸不炎消
　尋河草第一百二十四
俗爲江風書無名性冷出黔南生苗長數丈
治喜病
　　　歌曰
巨海海長千萬里此藥尋河二復然問取張
騫必知處採時切忌用鹽煎
　精蕈第一百二十五
書俗無名色黄白無苗莖不應節不治病
　　　歌曰
春時生即多黄白秋夏生時帶黑青殿前但
問東方朔此人知處又知名
　石渠第一百二十六
俗爲寒竹草書無名性冷殺蟲出荆南如竹
苗長
　　　歌曰
遍地敷天長翠根功能定魄又安魂但是人
家三月種此户當知足子孫
　野成荷第一百二十七
俗爲槃草書無名性冷出淮南道葉大如盤
有根子
　　　歌曰
全身長養在溪傍詔取張騫問本鄉採得根
苗一時剉又能煮白惡丹陽
　含金枝第一百二十八
俗爲紫檀書無名性温出嶺南樹有金影治
五般蛇毒
　　　歌曰
排金金影影重重此樹人間不易逢臣到鼇
山山北面眞人親手賜玄鍾
　地脈第一百二十九
俗爲茨芋書無名性冷出在五湖葉長一尺
根同治一切熱病
　　　歌曰
温凉日月浸長天好藥人間自滿田八石之
中安少許永知金骨骨長存
　金影銅第一百三十
俗爲黄楊木書無名性冷出茂州能治大風
　　　歌曰
林林萬木凡木盛唯有此眞聖眼穿若欲採
時玉龍入不得如常似等閑
　潭沉草第一百三十一
俗爲支頤天書無名性冷出錦州葉細莖長
色青黄治瘰癧
　　　歌曰
沉沉細草遶閑谿委葉抽條傍水坻無限眞
人喫仙去二親曾贈右軍妻
　紫殿第一百三十二
俗爲負霜花書無名出河北道葉指面大紫
莖治焦熱
　　　歌曰
玉陽宫女學藏鉤紫殿藏形形自收飛得九
天天女局仙經抄出至今留
　武陽種第一百三十三
俗爲連天草書無名性温出崑崙苗長葉細
治骨癰
　　　歌曰
纖纖細草武陽種生苗引稼避春風大藥藥
中功最甚見水不得莫從容
　尖玉第一百三十四
俗爲人壽書無名性冷葉大如手似車前治
馬㿍
　　　歌曰
遶湖水澗入天山苗高數尺葉尖圓白金一
片如霜在亦是靈芳豈得全
　不月芝第一百三十五
俗爲無菌書無名性温天下有色紫赤無莖
治惡瘡
　　　歌曰
陰陽繁氣自然生不受陰陽一月情能共水
銀相壓伏陽王當共失柔情
　海通第一百三十六
俗爲顔芝書無名性温出嶺外葉如通背白
治經脉不調
　　　歌曰
先朝太后教人採自後人間更不尋莫說金
丹丹内用人間若得過於金
　吴網草第一百三十七
俗書無名性毒出江淮成樹葉如兩指治贄
盤
　　　歌曰
葉葉能生生似月服之得本便神仙况共還
丹同煮鍊金骨如何不得全
　吴梨蘆第一百三十八
書俗同一名性温出江南有蔓引枝治金瘡
　　　歌曰
蓱蓱引蔓葉如藤汞中最巧又多能打薄不
成但更煮還須軟膩引如繩
　吴粟隨第一百三十九
俗爲間芝書無名性温有毒出雲南細葉有
子治泠病
　　　歌曰
金章亂引碧英花吴蜀生時各兩家恰至採
時須致意採時不得日光斜
　遶崖還第一百四十
俗爲略杓苗書無名出蜀有引蔓帶子治漏
瘡
　　　歌曰
章敬天皇天女仙因得兹靈得上天今朝既
識三眞草必知朝見舊羲軒
　金花舟第一百四十一
俗爲拜婦芝書無名性冷出渭南尖葉莖長
治諸風
　　　歌曰
登登紅葉遶青冥萬朵英花帀地生採取之
時問方朔唯君不得犯神靈
　遶河公第一百四十二
俗爲赤柳書無名性冷出梓州如樹亦治癖
結塊
　　　歌曰
仙人自美種天台每歲眞人密遣開方朔去
年家亦有詔看何不進將來
　菵草第一百四十三
俗書無名性毒出蜀地成樹葉大如兩指治
瘡癬
　　　歌曰
長生遠地生靈草能共還丹一處行不與諸
方兼色潤唯能善合水銀情
　䔧蘆第一百四十四
俗書無名性温出蜀有蔓引皮治金瘡
　　　歌曰
名山深處有日月照中生還爲丹輔佐朱生
不敢爭
　續隨草第一百四十五
俗爲間芝書無名性毒細葉有子治泠
　　　歌曰
地滿千河廣山含百草靈從兹九天到山涯
見玉京
元卷更諸色藥無歌共八十五味如後
天將將　大猪猪　乾女芝　烏飛　鸞花
秦女羅　蝦䗫菜　天女衣　浮眞　孤兒
三泉菜　九尾蟲　秦眞人　雷葱　青青
玉女花　天生芝　鏤玉草　孤羊　茵花
零零草　防石消　白馬菜　石劍　天都
水紫蘇　婦羞芝　人面菜　石母　孤蒿
陳公車　水巨勝　輔魚脂　天筒　鬼幕
江猪耳　秦地班　苦瓢花　羊尾　狗耳
歸末草　白楊芝　白鮮皮　鬼芋　單煎
武陽種　團錦衣　寒加草　芋茵　大段
二尺頰　萬里長　御酒醒　苟艾　苟椒
白茂樹　金影同　天堂女　神荆　細辛
紫苦味　陳后蕈　高羊尾　南風　紅母
草常春　瘴天樹　拜婦芝　石花　石芝
芙人春　蘆靈草　奉眞人　竹堂　紫檀
秦女芝山紫蘇狗銜草天台樹草
山姑草銅蹄蔓皺面草霖雨淫草
白花木紫神芝
　右計八十五味
　白蘿頻第一百四十六
俗爲雲芝書爲紫扇性善出嶺南葉如油撥
圓缺苗紫青不定生戊丁萎甲壬高數尺治
滑痢應白露節立秋五日採之
　　　歌曰
不高數尺葉如油常在高山上嶺頭此物雖
生立春後用之力足待經秋
　青天心第一百四十七
俗爲白微書爲單蒿性凉生于闐國葉如蒿
三瓣成枝青黄花生甲戊死丁壬治中傷應
立冬節白露後採之上
　　　歌曰
花如金色遶山開葉成三片翦刀裁計會水
銀成活後兼能善作大還媒
　鳳凰窠第一百四十八
俗爲山竹書爲負雪容性冷出南天竺國葉
如竹枝如木如葱尾花紫生甲丁死戊己治
反花瘡應處暑節立夏後採用
　　　歌曰
葉如寒竹傍崖生亦在人家亦在庭花帶紫
緋開不定可憐光彩四時榮
　赤蘿藤第一百四十九
俗呼赤蕦草書爲地心性冷味苦形如桐葉
色紫赤出新羅國治逆瘡生戊壬死丁癸應
小寒節立春後採之
　　　歌曰
葉如緋榜遶欄生亦在山頭亦在庭欲謝但
知投九水水中自識紫芝靈
　白鶯相第一百五十
俗呼三葉草書爲紫余性和諸藥生中天竺
國無枝三葉生戊庚治勞疾應芒種節立秋
後採之
　　　歌曰
蔓開三葉葉纖纖半在池傍半在巖欲識但
經和日煮月過成鍊以爲鹹
　掃天魚第一百五十一
俗爲碧章芝書爲絹文草性寒冷出瑞州葉
如指面不高數尺生甲戊死丙丁治水病應
立冬節冬至後採
　　　歌曰
谿生文理緋絹字周帀年年葉轉青摘日用
時須忌諱忌諱無過見水精
　奉眞人第一百五十二
俗爲水結書爲黄茨性熱出岱州葉緑有子
生甲丁死癸己治牙疼應寒露節小暑後採
　　　歌曰
莖莖白色遶山崖重重開葉傍花排緑水池
邊安少許青丹從此絶塵埃
　天周芝第一百五十三
俗呼石柳書爲地芝性熱出隴右形如楊柳
不高數尺
　　　歌曰
枝同楊柳色青青秋景凋零春景榮不遇至
人親指引縱能何處覓清名
　水桃第一百五十四
俗爲緑紅書爲英芝性温出江州廬山生戊
丁死庚己形如桃近水生治癰瘇應大寒節
春分後採之
　　　歌曰
靈芝異草出靈山立幹生於曲澗泉好用英
華散水氣採時須得受春暄
　幽微芳第一百五十五
俗爲石髓書爲地微性冷生湖南葉小花細
生戊丁死甲乙治胸隔氣熱應立秋節處暑
後採之
　　　歌曰
叢叢細葉小花排亦在平坡亦在崖翦出西
王南架草審看莖脚小於釵
　緑重重第一百五十六
俗爲重臺草書爲茨影子性温出隴右葉小
大重疊生丙丁死庚己治惡瘡應芒種節立
春後採
　　　歌曰
葉中有菓最多功天上人間一樣同採摘之
時須淨潔易中將用應屯蒙
　山錦芝第一百五十七
俗爲山雲臺書爲九孔菜性冷出咸陽枝葉
一如雲臺生甲丁死卯酉治一切熱風應冬
至節驚蟄後採之
　　　歌曰
枝條體本遶山嵐亦在崖中亦在潭若向花
中頻煮後即知從此味能甘
　縷金寒第一百五十八
俗爲紫石蘋書爲江蘄性温有毒出終南山
葉如翦出莖紫生戊丁死乙癸治氣腫應立
秋節立冬後採之
　　　歌曰
月光金閣引眞人第三池内最多神恰是立
冬冬後採採時須避鶴鳴群
　貝殊紫第一百五十九
俗石蔓書爲地油性冷出白馬山葉圓
引蔓生甲乙死戊己治急勞應小寒節春分
後採之
　　　歌曰
引蔓排枝葉葉圓可憐生處傍崖泉八石不
應無用日用時須待緑芙研
　鶴春芝第一百六十
俗爲烏脚雞草書爲細芝草性熱出荆州葉
小枝莖細生戊壬死甲乙治滑痢應夏至節
小暑後採之
　　　歌曰
鏤出西王裙帶花枝莖纖細出仙家採摘之
時須淨潔仍憂金影向西斜
　石節第一百六十一
俗爲寒種書爲擁春性熱出藍田縣葉大銳
枝紫有節生癸己死子午治心痛應白露節
立冬後採之
　　　歌曰
葉如桑葉莖如節愛向巓崖崖上生若向人
間能辟鬼又能天上懾神靈
　右已前應節候六甲冷熱採之靈
　石椿第一百六十二
俗爲景芝書爲黄風出江南道治心嘔逆
　　　歌曰
枝枝抽蔓傍崖巖海脉滋通味帶鹹翦出紫
陽天上草堪將人世煮紅鹽
　石胡蔓第一百六十三
俗爲九田書爲天周出貝州治妳癰
　　　歌曰
遥遥引蔓入天羅後學仙君莫厭多採日採
時防大雨將行不用渡江波
　吟鶴枝第一百六十四
俗爲石葉書爲間盧出代州一枝數葉生石
上治一切風冷
　　　歌曰
龍芝鳳蘂出奇山時居月磧傍崖巓空生柳
坻明絮後和汞一處用鹽煎
　右已前性温熱生甲壬死乙癸應冬至節
　立春後採之
　土竹第一百六十五
俗爲金蘋書爲更芝性冷出河北樣如竹莖
青治喉閉生戊丁死甲乙應大寒節立冬後
採之
　　　歌曰
纖枝小葉色青青天上人間有兩名此物四
時看不定落花時節採多靈
　紫金英第一百六十六
俗爲石心書爲魚葉性熱有毒出羅州葉圓
背紫治惡瘡生甲己死戊壬應春分節立夏
後採之
　　　歌曰
音世人間草葉圓貝點朱還同玄内煮沉石
自然浮
　日水蘇第一百六十七
俗爲太平書無名性温出陳許州葉如紫蘇
莖紫治一切瘇
　　　歌曰
葉裁金底皺金光生在長年緑水傍别有眞
人來採用紫陽宫内軟衣裳
　石紫蔓第一百六十八
俗爲努頭草書爲示見性熱出新羅葉蔓莖
有茨治惡瘡
　　　歌曰
葉葉彎彎遶澗隅可憐眞草世人疏唯有太
行南山客將來箇箇煮仙魚
　紫貝蘿第一百六十九
俗爲鏡寒書無名性熱出羅州莖紫葉出花
上
　　　歌曰
婆娑紫葉長藤蘿山野生時亦不多採得却
能除百疾惜乎生没在巖阿
　千桑蔓第一百七十
俗爲花桑書爲敬桑性熱生陳許州葉葉引
蔓治腰背疼
　　　歌曰
傳得仙人玉樹方當年陳許獲親嘗採時齋
戒忘言話服餌除疼壽命長
　水菊第一百七十一
俗爲金縁書無名出河南府葉如喬花如菊
治一切水氣浮瘇
　　　歌曰
人間到處種難成遠地幽林却自生生處定
須無别樹周迴荆棣密層層
　獐蹄第一百七十二
俗爲蘄芝書無名性冷葉如獐蹄莖紫治滑
漏
　　　歌曰
俗號花桑葉似條條長引蔓遶谿傍還共獐
蹄同氣味一時和合入冰湯

蓬萊山西竈還丹歌卷下




