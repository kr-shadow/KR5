#+TITLE: 磻溪集--丘處機
#+DATE: 2016-06-11 12:27:18
#+SOURCE: github.com/kanripo/KR5e0061 master a8614f11                
皤溪集序友一
玉峯老人講經四十年緣深未斷丙午春演
義易于條陰之北郊有三仙者自隴山來謁
我衹宫囊出一篇乃磻溪丘公長春舉揚玄
諦開誘迷朋而作也啓緘閱焉其文豪縱意
出新奇蓋匪俗學所能知者昔玉官李樂然
與玉峰俱出靳秀覺之門而李自穎悟玄言
驚人非世才之所能窺既與序而傳之矣嘉
哉道之聰非世之聰也道之言非世之言也
何以徴之乎俗學者雖能鼓頰撝毫不過歌
詠情性搜邏景物至造理者明天人之際助
聖賢之教亦可與日月争懸若夫悟真之士
特不斯然發無言之言上明造化彰無形之
形下脫死生信手拈來不勞神思空喑自震
奮爲雷霆本文不作燦成斗星玉峰老人今
於群仙而證之不求高而自高不期神而自
神豈非一氣通徹六窗洞關動容無不妙出
語總成真本來如是非假他通者邪如皤溪
集云手握靈珠常奮筆心開天籟不吹簫又
云頂戴松花喫松子松溪和月飮松風又云
徧撮山頭三伏暑都教化作一團冰又云有
無皆自定貪愛復何爲又云酒傾金露滑茶
點玉芝香又詞云般般放下頭頭是選甚花
街并柳巿虛空體本來一物無凝滯又云天
下周游身不動人間照了心無用又云踏盡
鐵鞋迷不出菴門透略舉二三數讀者當廣
知也嗚呼今之仙緣必宿有仙契者乎昔在
東菴與王風仙全真結緣在長安與馬丹陽
結縁去秋濬州人來與譚仙結緣唯丘公遠
處隴上是數者皆風仙之徒今悉得結其緣
非人力之所能致也雖然丘仙之道豈爲吾
而顯也蓋光輝之大世有不可掩者於是乎
亦得與結緣焉時大定丙午歲五月日中條
山玉峯老人胡光謙序
蘭生深林不以無人而不香鶴鳴九皋自然
有聞而及外高人勝士或幽棲窮處甘枯槁
於山樊或混雜同塵肆沉淪於廛巿雖室邇
而人遠覺心靜而地偏飄飄泛泛喻孤飛之
雲不繫之舟隱超滅於丹霄滄溟之際將何
往而不自適耶加之玄元爲師泰和爲友遐
襟曠跡淵停谷虚傚内觀之達人法勤行之
上士修真養命累功及人閒亦寄興言懷高
吟大著遭皇人之紫筆演大洞之空歌文辭
章句往往見於世焉是以蘭之吹香鶴之聲
聞乎我儀圖之今長春子丘公非斯人之徒
歟而誰歟公本登州棲霞人與劉公譚公馬
公俱圖學於終南王風子先生著名海上遠
近敬仰號丘劉譚馬若古袪惑論所謂神仙
道士若太上說養性得仙三十六法寂寞在
人間者也門人弟子齎公所作詩曲雜文來
謁序引余素未遂覯止臨江之表而獲覩雄
編嘉其恬淡閑逸縱凡儷俚無所拘礙若游
戲於翰墨畦逕外者不雕不琢匪丹匪青土
鼔蕢桴之不求響奏玄酒大羹之不事味享
知音知美其在斯乎唐蔣防稱靜福山廖沖
曰仙書無文仙語無詞以心傳心天地不知
放情逍遥今古爲誰予丘公復云時大定丁
未長至日文林郎前大常博士兼校書郎雲
騎尉致仕平陽毛麾序
且夫至道之妙不得以聲色求而不得以形
迹窺必賴至人爲馴致計摛章摘句俾得傳
誦之歌詠之而漸能游聖域而造玄門者也
然而句乏警策文無淵底則烏可以歆艶當
時而激勵後學者哉今見長春子丘公磻溪
集片言隻宇皆足以警聾瞽而洗塵囂也寧
非生而穎悟未弱冠而志于道不寐者餘四
十載日記三千言身行萬里地三教九流貯
蓄於胸臆照耀於神識故也宜乎聲馳丹闕
有綸音之邀契偶真仙喜金鱗之得因知從
重陽之役者無慮千百輩唯丘劉譚馬四公
時爲秀出然翹翹之譽獨有歸焉適有舊友
隴西公亨道自東萊直抵奉城郡署懇求集
序拜手而加款者數四自知弓刀簿領之手
不足爲形容髣彿然稔慕風聲恨未披際況
季侯之來引繩不可挹故讓之無計而勉書
數字時泰和丙寅歳重午後一日昭義大將
軍武定軍節度使兼奉聖州管内觀察使提
舉常平倉護軍漆水郡開國侯食邑一千户
食實封一百户移刺霖題
昔蒙莊著書三十三篇大率寓言藉外之論
後之談道者然以黜聰去羨頤神養氣爲本
至於接物誘俗革頑釋蔽亦不免託默於語
東州高士長春子丘公世居登之棲霞未冠
一年游崑崙山遇重陽子王害風一言而道
合遂師事之王遺以詩有被余緩緩收綸線
拽入蓬萊永自由其深入理窟可知已久之
與同志馬公譚公劉公陪從重陽子游南京
識者目丘劉譚馬爲林下四友居無幾重陽
子捐館四人護喪歸殯終南廬於墓次服除
各議所之適惟公樂奏隴之風居磻溪廟六
年龍門山七年丐食飲以度朝夕聲名籍甚
大定戊申世宗皇帝聞之驛召至京師賜以
冠巾絛服見於便殿前後凡四進長短句以
述修真之意上嘉歎焉及還山之後接物應
俗隨宜答問有詩頌歌詞無慮若干首文直
而理到信乎無欲觀妙深造自得者歟其徒
裒爲巨帙將鋟木以廣其傳謁文以冠篇首
愚以謂古隱君子有三槩或自放草澤名往
從之人主之尊猶物色而招訪或持峭行不
屈於俗雖有所應終不可縻以物務使人人
想望風采或資槁薄而樂山林逃空虛而不
返使天下常高其德不可加訾長春子兼而
有之宜乎以野服承聖問使四方懷想而企
慕焉非如放利之徒假隱自名欺愚誑瞽爲
得計哉先生今在棲霞太虚觀未有承顔接
膝之期所以序其崖略者庶他時邂逅不以
我爲生客泰和戊辰閏四月望日翰林學士
中順大夫知制詰兼國子司業輕車都尉潁
川縣開國伯食邑七百户賜紫金魚袋安東
陳大任序










磻溪集卷之一
　　　　棲霞長春子丘處機撰
　　七言律詩
　　　秦川
秦川自古帝王州景色蒙籠瑞氣浮觸目山
河俱秀發披顔人物競風流十年苦志忘高
卧萬里甘心作遠遊特縱孤雲來此地烟霞
洞府習真修
　　　磻溪
故人别後信天緣浪跡西遊住虢川宛轉風
塵過萬里盤桓巖谷洎三年安貧只解同今
日抱樸疇能繼古仙幸得清凉無垢地棲真
且放日高眠
　　　磻溪墼長春洞
峨峨峻嶺接雲衢古栢參差一萬株瑞草不
容凡客見靈禽唯只道人呼鑿開洞府群仙
降鍊就丹砂百怪誅福地名山何處有長春
即是小蓬壺
　　　幽居
臺邊水谷尤清曠野外山家至寂寥絶塞雲
收天耿耿空林夜靜月蕭蕭揚眉瞬目開懷
抱散髪披襟遠巿朝自解偷生巖嶂窟誰能
闡化法輪橋
　　　春曉雨
雨晴春色倍光輝風引泉聲出翠微宿鳥繁
吟朝鬭巧遊人遠適夜忘歸參差緑樹初騰
秀浩汗青苗乍長肥洞口時聞三島鶴天隅
來訪一簑衣
　　　堅志
吾之向道極心堅佩服丹經自早年遁跡巖
阿方十九飄蓬地里越三千無情不作鄕中
夢有志須爲物外仙假使福輕魔障重挨排
功到必周全
　　　自詠
自遊雲水獨峥嶸不戀紅塵大火坑萬頃江
湖爲舊業一簑煙雨任平生醉來石上披襟
卧覺後林間掉臂行每到夜深雲霽處蟾光
影裏學吹笙
　　　笞甘北鎮孟秀才(乃虔/州也)
一別家鄕整十年飄蓬雲水入秦川衣寬放
蕩秋來補食飽蕭條夜處眠陜右不干浮世
事天涯曾遇大羅仙功虧未得長生信坐待
嘉音曠峪前
　　　答李四秀才邀住渭北(彼有詩年前/曾許過河來)
本來今歲合雲遊性劣那堪道未周故我身
心隨日月與他巖壑度春秋深承虢邑多才
士遠訪磻溪遁跡流不在相邀居北郭此中
亦可論真修
　　　道友邀遊磻溪太公廟以詩辭之
自無狂興不追遊識破諸餘萬事休誰向皤
溪消鬱悶閑居巖壑且淹留昔違海上三千
里魯涉途中二十州看盡名山無限景大都
身外没堪酬
　　　磻溪廟覓馳馬
聞說皤溪隱太公巖高樹密壯祠雄花朝石
窟龍吟霧月夜山門虎嘯風萬載態羆名不
朽三春馳馬獻無窮將詩爲覓千餘疋染翰
聊爲度日功
　　　答宰公子許秀才
森森緑檜鎖天涯峭壁中藏野客家碧洞經
年無火燭青山終日有煙霞虚心實腹唯求
飯待客迎賓不點茶自樂安閑微得趣門風
何足向人誇
　　　答清河氏
神明雖是落凡胎氣直終須有道材只恐丹
砂臍下去重教白雪耳邊來如何脫免紅塵
境似我登臨碧嶂臺步步嬉遊天漢出時時
騰踏野雲開
　　　贈涇州𨁂趺郎中暨劉解元
凡爲道友欲相尋不用浮財禮數欽俗物光
輝難買道人情拘束易勞心疏慵寡學文章
淺淡泊幽居歲月深格外閑愁都絶想雲中
來聽一高吟
　　　贈王周二生見訪
二公何事挈槃餐出郭嘻遊草莽間宛轉尋
村來訪道因循樂道暫偷閑深知舊有逍遥
志遠看虚無崒嵂山盡日開懷恣談笑夜深
同步月明還
　　　衆道友問修行
余今蹤跡任蹉跎寧論修行專若何道眼無
光慵入巿天心難合且隨波飢時只解巡門
乞飽後兼能鼔腹歌除此一身愚作外萬般
餘專不知他
　　　寄道友覓敗布故履余在西虢六年
　　　末嘗一新衣履每至中秋唯完補褐
　　　衲耳
秋風忽起雨天凉木葉蕭疏草漸黃褐衲懸
鶉唯關補芒鞋伏兔不能狂有身易着饑寒
苦無福難逃日月長但願諸公懷惻隱扶持
同步入仙鄕
　　　次韻銀張八秀才
鬱鬱煙霞滿谷中冥冥心跡體虚空長歌愛
履臨春水獨坐看雲對曉風遠害誠能依道
力施恩未解接神功經書突奧君常究返照
何須更繫東
　　　虢縣銀張五秀才處借書
盛族文章舊得名芝蘭玉樹滿階庭光輝代
代生豪傑講論時時聚德星顧我微才弘道
晩知君博學貫心靈嘲吟不用多披覽續借
閑書混沓冥
　　　中秋不見月
幾年明月不昭彰玳席虚勞設萬方每恨他
時遭雨隔那知今夜復雲藏仙娥莫是簪花
睡玉兔還爲搗藥忙世俗歡娱無所益冥冥
物外且韜光
　　　見月
沉沉雲退晩風幽皎皎瞻光奮九州萬里碧
天清照夜四郊黄葉冷飛秋高空似覩蝦蟆
現大野還知魍魎囚脫灑圓明孤且潔飄飄
塵外不淹留
　　　王宅月桂(借其/義也)
太原門下景幽深一簇仙花壓古今根榦發
從雲上面祖宗來自月中心香苞灼灼披紅
粉茂葉重重鎖緑陰朵朵精神皆異俗飄然
特使衆人欽
　　　又栽月桂
匠手親封月桂栽幽人自植寶花臺靈根妙
絶非凡種秀氣沖和是道材日月交流千古
異乾坤獨王四時開英賢好顧長春景莫把
群芳一類裁(亦作/猜)
　　　山居三首
龍門峽水浄滔滔南激朱崖雪浪高萬壑泉
源争湧湊千巖石壁競呼號周流截斷紅塵
境宛轉翻開白玉膏勝境無窮言不盡臨風
時顧一揮毫
不怨深山自採樵山中别有好清標幽居石
室仙鄕近不假環墻世事遥飲食高呼天外
鶴摩雲仰看峽中鶻時時皂白浮沉景顯貫
真空慰寂寥
獨自深山搤(音/隘)寂寥閑雲作伴屛喧囂躭慵
不念生涯拙好靜唯便熟境銷著假空貪齊
李杜明真何必等松喬研窮壽筭文章力豈
奪虚無造化標
　　　芭蕉(隴山/也)
一葉青牋仰掌開三湫白浪散花迴(山有禹/廟下俯)
(三/湫)日中有客頻來賞月下無人獨自陪造化
乾坤難比大(草木之中唯/蕉葉最大)尋常風雨莫教摧
留君日日當金案與客時時慶玉杯(茅君學/道於齊)
(不見使人而金案/玉杯自來人前)
　　　讚丹陽長真悟道
馬氏譚君達聖朝疑情萬古一時超雲中採
藥烹金鼎火後收丹貯玉瓢手握靈珠常奮
筆心開天籟不吹簫看看跨鶴乘風去海上
人間影迹遥
　　　鶴
一種靈禽體性高丹砂爲頂雪爲毛冥冥巨
海游三島矯矯長風唳九皋灑落精神超俗
物飛騰志氣接仙曹搏風整翮雲霄上萬里
峥嶸自不勞
　　　嶺北西京留守夾谷清神索
東海疏狂猶目斷西京留守未心開去年奉
勑三冬往今夏齋書九月來北地官榮何日
罷南山道隱幾時迴直須早作彭城計燕國
家風自不隤(彭城乃海/瞻公也)
　　　易州西山啖公堂
高高雲外啖公堂閃閃雲霞照洞光千仞峯
巒排左右萬株松栢互低昂山翁不解談今
古野客時來講混茫休道一生空打坐也勝
塵世走忙忙
　　　福山縣黄籙醮感應(并序)
　明昌甲寅秋九月建黄籙于福山縣二十
　八日午後將傳符受戒有鶴十一翶翔乎
　壇上終夕不去越一日設醮聞天關震響
　北極下紅光燭地可辨織悉士民靡不見
　者
華燈照耀積金山人在蓬壺咫尺間下士傾
心開地府高真威力動天關千門列祭嚴香
火萬口同聲啓笑顔三界十方功德備彩雲
仙鶴自迴還
　　　承安丁已冬至後苦雪恃有事北邊
冬前冬後雪漫漫淑氣銷沉萬物乾出塞馬
驚山路險防邊人苦鐵衣寒雖愁海北邊靈
苦幸喜山東士庶安日費國資三十萬如何
性命不凋殘
　　　平山堂(四首棲霞/太虛觀也)
年年三伏上平山山上遊人絶往還目視青
霄雲澹澹身橫碧落性閑閑孤高迥出林巒
表曠望殊非海岱間白日紅塵車馬客誰能
　　　到此一凭欄
山堂高潔倚天涼天外清風入坐長青鳥有
時來顧盻白雲終日自飛金壇玉宇知何
在絳闕瓊樓古未詳争似山家休歇去身心
不動到仙鄕
山堂晝靜客來稀匝坐亭亭列翠微碧漢無
瑕紅日轉青山不動白雲飛參差萬有彰神
化渺邈三靈合範圍終始蓋由清浄道人能
天地悉皆歸
三竿紅日眠猶在十里青山坐對閑不覺人
來幽圃外時驚大吠白雲間無心自得成長
往了一何須問大還只恐逡巡下天詔悠揚
無計樂平山(聊戲/之耳)
　　　海上觀濤
大風時起北溟寒萬里驚濤輥雪山怒色衝
天昏氣象雷聲出地駭塵寰江神汹浪濳輸
欵河伯威靈溢汗顔白馬素車空有勢非仙
無路可躋攀
　　　題諸潘菴
登郡西南十里餘大開泉石致幽居山深海
闊相依映地僻雲閑任卷舒夾道清池通熠
燿倚天高柳挂蟾蜍鳴琴坐對煙霞客笑指
勞生一夢虚
　　　中秋日與道友遊諸潘恃有將赴秋
　　　闈者
爽氣清高暑氣闌園林欲變錦紋斑長風渡
海來沙漠短晷經天下玉關設席邀賓龍樹
側鳴琴待月虎溪間良朋自得真佳趣不待
蟾宫把桂攀
　　　秋旦與蓬萊道友游西溪
臨水登山跨曉風虚心瞪(丈證/切)目俯秋空雲
迷海嶠沉沉碧日射天輪燦燦紅游興不隨
他物轉和光聊與世塵同三年四度乘嘉㑹
又到山西漲海東
　　　途中作明昌二年十月余到棲霞三
　　　年五月蓬萊道友相邀度夏自後數
　　　年爲例五月相邀耳
年年五月到蓬萊麥秀金銀(花/也)次第開野客
充飢饒紫葚行人止渴待黃梅雲頭勃勃連
山聳兩脚涔涔拍海來朱夏勝遊多壯觀情
如天網亦恢恢
　　　送陳秀才完顔舍人赴試(二/首)
六合之中萬物生人於萬物最高明能窮物
外陰陽數解奪人間富貴名自昔丹砂唯九
轉而今天路只三程(謂今/三試)謫仙才調無留滯
坐看飛騰上太清
丈夫高節氣凌雲十載潜看萬卷真滿腹詩
書雖合道出群頭角未驚人奔牛計策元無
敵立馬文章自有神異日功成心爽悟寅粱
驚覺夢中身
　　　泰和辛酉清明後三日霜
雨後方看麗景韶風前忽耳萬花凋園林一
夜無顔色氣候三春太寂寥正遇東君時作
巧那堪青女勢還驕生靈跋扈知難免造化
根源尚未超
　　　落花
昨日花開滿樹紅今朝花落萬枝空滋榮實
藉三春秀變化虛隨一夜風物外光陰元自
得人間生滅有誰窮百年大小榮枯事過眼
渾如一夢中
　　　赴蓬萊狄氏醮踏曉登山
鷄鳴喔喔動精神閉息登山上湧身路惡纔
分瞥竊道林深不辨往還人披雲直下觀東
海絶頂孤高映北辰日用孳孶爲善者虚心
牢落且同塵
　　　赴濰州北海醮(温迪罕/千户請)
北極陰風渡海扇海山風物盡蕭然山陰積
雪寒鋪地海上層冰凍接天鴻鵲預辭千里
塞蛟龍深卧九重淵道人守拙何爲耳酷冒
冰霜赴醮筵
　　　冒陽黄籙醮
十月昌陽五穀饒追思黄籙建清標華燈羽
服羅三殿絳節霓旌下九霄法事昇壇千衆
集香雲結蓋萬神朝從兹降福穰穰滿一縣
潜推百禍消
　　　過蓋公峴山
峴石崎嶇馬不禁溪風蕭颯虎難尋山橫劍
戟參差大氣鬱煙霞晻藹深道衆不游閑景
色天涯都是好叢林因循北海修黄籙宛轉
東萊謁翠岑
　　　避事過蓋公峴
乘閑杖策躡仙蹤度石穿林望蓋公西海有
雲波慘澹東山初日氣濛鴻崎嶇萬壑深濳
跡牢落三州暗轉蓬出處自非心染着從教
著棒打虚空
　　　驟雨
萬疊濃雲靄靄屯千尋白雨下山門陰陽氣
激風雷急草木聲號宇宙昏鳥獸相迷煙慘
慘魚龍交錯水渾渾一時造化驚天地咫尺
中間孰見根
　　　季冬八日大雪(二/首)
昨夜南風又北風曉來天地一濛鴻零珠碎
玉隨高下萬壑千巖合異同日月不知安頓
處山川塞在沓冥中返觀性命陰陽理始識
虚無造化功
昨夜南風又北風曉來天地一濛鴻山村野
店家家異柳絮梅花處處同石室松堂雲歛
後瑶臺瓊榭月明中何須更問豐年瑞秖此
深佳大道功
　　　酬同知定海軍節度使張侯雪中見
　　　訪(二/首)
法宇沉沉不下幃清齋兀兀坐忘機紛紛滿
地天花落浩浩盈山海月微淡日悠揚金殿
曉衝風散漫玉塵飛三冬瑞雪真嘉慶萬古
何人識是非
瑞雪飄飄野興濃開門杖策久從容貪看六
出瑶花墜不覺三清寶殿封暗室郊原彰玉
馬斜拖闕角隱金龍高人冷冽寒巖下莫辨
遥山第幾重
　　　竹軒(太虚/觀也)
小軒幽檻不栽花只種琅玕主歳華直節自
非凡草木虚心真合道生涯風吹瑟瑟香還
冷雨洗涓涓浄更嘉不待歲寒方見重吟窗
朝夕思無邪
　　　登臨有感
陟彼高崗馬足曉觀乎大地我心揺山河氣
象連天闊洞府神仙避世遥白玉黄金終莫
守春花秋月固難饒百年一覺浮生夢萬事
俱非恨寂寥
　　　定海軍節度使致政劉師魯挈其子
　　　見訪于棲霞太虚觀
數騎翩翩出郡城西風揺蕩菊花清吟詩馬
上無横槊訪道人間暫濯纓露下天高秋氣
爽金聲玉振曉霞明山堂盡日蕭然坐似覺
浮生夢且輕
　　　師魯先生有宴息之所牓曰中室又
　　　從而索詩
一陰一陽之謂道太過不及俱失中道貫三
乘玄莫測中包萬有體無窮高人未悟猶占
僻下士能眀便發蒙儒釋道源三教祖由來
千聖古今同
　　　次韻答奉朢州節度使移刺仲澤佳
　　　什
忘機不用苦清談大隱何煩住小菴海印發
光吞寶月天心燭物邁寒潭黄庭雅弄琴三
曡紫府高吟酒半酣西北文章賢太守肯將
珠玉寄東南
　　　送蓬萊州節度使鄒應中移鎮兖州
人生七十古來稀不夜功成賦式微便欲休
官栽菊去還令杖節與心違行藏未出陰陽
數夙夜難逃變化機異日挂冠須在早莫教
林下有人譏
　　　讚道
造物悠揚氣勢雄三光日夜轉鴻濛冥冥會
合陰陽秀矯矯神奇幻化叢春去秋來生殺
異天長地久古今同靈臺有箇真消息未悟
那堪性不通
　　　達士
隨機接物外同塵應變無方内入神心地出
離三界苦洞天游賞四時春金丹大藥經年
久火棗交梨逐日新一服定超生死海不知
誰是有緣人
　　　靈虚觀賞梨花
妙景從來說武官周天迴斡暮春看千株白
錦霜凝雪一派香風吐麝蘭羽客徘徊昇月
榭高真依約下星壇神功暗結靈虛秀化作
無邊碎玉團
　　　舊遊
秦川渭水好行程不問長亭及短亭西嶽雲
開仙掌白南山雨過佛頭青丹霄髣髴舒晨
彩碧岫參差列晝屛海上交朋聞我道虛心
側耳盡來聽


磻溪集卷之一

















皤溪集卷之二友二
　　　棲霞長春子丘處機撰
　　七言絕句
　　　關中士民純質嚮善者甚衆道門尚
　　　七釋氏轉八毎至年交各大集其衆
　　　午後於聖前禮誦經懺謂之禮正至
　　　一月終方畢
雪霽春光顯太平風和日暖倍鮮明高歌合
會休懷悶大煮圓焦作禮正
　　　答樊生
莫問天機事怎生唯修陰德念常更人情反
覆皆仙道日用操持盡力行
　　　劉二道友素其人愛飲酒奕棋
歡來日飲千鍾酒靜處時抨一局棋白髮流
年當遠鑑紅塵閑事莫多知
　　　警涇陽强居(二首)
隋何陸賈總歸空千古惺惺一夢中争似忘
機合著口濳心捉住九天風
百年萬事一場空急景渾如過隙中浮世柰
何人不悟癡心剛待撮春風
　　　寄楊五信士
題詩欲寄紙還無檢帙搜文得故書書後慇
勤題一絶囑君行善莫踟蹰
　　　還楊五所惠紙扇
謝公惠我白芭蕉山谷多風不用招城巿炎
天無爽氣請君執捧自閑搖
　　　答喬生彼新喪偶欲休心入道
物外歸心絶大魔閑中遣興益高歌靈臺著
慾於今少健骨乘風己後多
　　　題楊五紙扇
突兀高峰上倚天巉嵒絶壁遠含煙披襟自
古嵩陽客傲世從來華嶽仙
　　　題王生紙扇
自愛寥天夏日長誰僧酷暑火雲昌三焦毒
熱多年盡一握清風萬古凉
　　　題喬生紙扇
炎炎赤日火雲飛路上行人汗浴肌碧洞深
山無事客優游松下正抨棋
　　　題王二紙扇
蕤賓節後轉加炎毒熱薰蒸無處潜唯有長
春碧巖洞清涼終日自安恬
　　　題周道全紙扇
谿風颯颯如霜下澗水泠泠似雪翻盡日殊
無勞役重何時更有鬱蒸煩
　　　題龎氏藤扇
纖纖妙理織銀絲習習輕風散玉姿秋後雖
然飈運爽待君應也不多時
　　　濼襄陳氏草堂
茅堂高結半原陰喬木參差翠竹深車馬不
聞名利遠安閑終日好棲心
　　　段生放柎值水漲漂没空身還歸
段生放栰下西山時值波濤盡出關回首無
心怨河伯高歌且喜脚輕還
　　　飛仙
蓬萊方丈及瀛洲三島神仙一處游混合九
天無罣礙飛騰八極信周流
　　　鍾吕盡
無我無人性自由一師一弟話相投談經演
法三山坐駕霧騰雲萬里游
　　　景福山居(二首)
虎嘯烈風潜獸愕魔交長夜睡魂驚何時樸
直道心顯慧日開張天眼明
景福淹沉人事少龍門閑澹虎溪清時聞結
果加咤語似聽鉤輈格磔聲(山間一種紅雞/作結果加咤聲)
(入山樵採者戲語以雪妥也下/去轉之鉤輈格礫鷓鴣鳥聲也)
　　　述懷(四首)
我道欲求神自放龍門時復虎相干山頭烈
火三冬熾澗底陰風五月寒
清虚妙理橫天下大樸淳風滿世間至道有
名那見實通人無語自知還
入道根源唯自許出塵消息有誰知南華始
遇逍遥樂北海終投汗漫期
野鶴孤雲閑活計清風明月道生涯千山磊
落收雲氣四海光明耀日華
　　　隴州楊氏携月桂栽見訪(四首)
汨没塵埃甚可憐追隨俗態幾經年偶因上
士遊山水得遇高真伴聖賢
一枝孤秀倚寒山四海群芳懷靦顏若遇清
風佳氣會天香飄落滿人寰
遊初禀氣得真詮續艶聯芳似火傳世上百
花難逮月人間唯此可窮年
樹密山高隱地蟠風多露少怯天寒他時復
向蟾宫裏五嶽雲收四海觀
　　　放鷹
放去欲齊支遁鶴籠歸寧傚右軍鵝雖符莊
子能鳴義恐學茅君著愛魔
　　　隴州堂下清夢軒
清夢軒中清士居清閑高卧飬真如真如養
就清無夢無夢清歡樂有餘
　　　答隴州蕭防判書召因事别隴山過
　　　亭川屆石灰寺盤桓數日越趄未决
　　　公書忽至欣然乃還
俄聞寵命發汧涯便欲安閑卧隴西黄鵲不
思千里舉白雲猶戀故山棲
　　　自亭川回路次望龍門山
南望龍門一豁開東遷鶴馭再頭迴深知此
域因緣重未許他方道德該
　　　答曹王妃休休道者書召
山潜洞壑非高尚自揣襟懷寔蔽蒙無益虚
名相混雜不教閑坐養盲聾
　　　答京兆統軍夾谷龍虎書召
休休道者方歸去赫赫王侯又到來自愧中
心無道術空教外跡播塵埃
　　　贈雲外子孫可道西州行化
歷歷西州向道多道人行止足乖訛公當策
蹇尋山郡紏察無令外道魔
　　　寄扶風榮宰
原心自得魚鱗大用指何妨馬骨高居室有
誠還可信下堂無智亦徒勞
　　　惻隱
狗病無人煎粥湯驢寒倒地四肢彊爲人不
解修陰德轉殻何由免禍殃
　　　下手遲
日月怱怱頂上飛光陰怱怱眼前移回頭返
顧即成老下手速修猶太遲
　　　聰明
修行大抵要聰明秖恐聰明同外呈外假内
真兩相尅一邊敗後一邊成
　　　棄本逐末
一念無生即自由千灾散盡復何憂不堪下
劣衆生性日夜奔馳向外求
　　　進呈世宗皇帝
九重天子人間貴十極仙靈象外尊試問一
方終日守何如萬里即時奔
　　　答寧海書召
雪滿群山路不通天教車馬不西東可憐寧
海官民意目斷西山一望空
　　　聞詔起玉陽公戲作
三竿紅日自由睡萬頃白雲相對閑只恐虚
名動華闕有妨高枕卧青山
　　　春晩登眺
殘花冉冉飛紅雨落日依依散白毫遥望西
山官堠子倚天孤聳一拳高
　　　春寒
海上春風日日顛山頭春色幾時妍清明過
了朱明近未有紅芳到眼前
　　　陽九百六
劫運天灾不可當高真上聖救無方直須受
盡豐年孽再得昇平入道場
　　　公山余鄕公山之陽故作是詩(十四/首)
公山隱隱插蒼穹松影森森鎖碧空頂戴松
花喫松子松溪和月飮松風
松風習習透松煙習習松煙散九天天外輕
盈籠萬象交光日月共迴旋
千尋瀑布清明秀一派嵐光氣勢雄時被祥
風吹作雨瀟瀟溟漠灑虚空
青城華嶽與天台怎比吾山至大哉一簇峰
巒千萬仞威儀真不讓蓬萊
公山高隱白雲宫宫壓公山第一峰峰上白
雲飛不斷悠悠來去惹青松
參差山色有無中半入幽溟半入空依約天
涯尋不見飄飄常被白雲籠
公山自古白雲多結蓋層層入大羅出没群
仙常不見雲中唯聽洞仙歌
仙歌縹緲入公山漸入公山太一壇壇上諸
仙安藥鼎時時燒出大還丹
撞開天漢拂星辰獨坐蟾宫抱日輪夜牧靈
龜朝引鶴飢餐松實冷披雲
山頭點起一輪燈天下妖魔盡不生唯有堂
堂圓覺士松間獨弄寶珠行
　　　公山春
閑遺青龍耨月華同驅白虎種黄芽黄芽欲
發雷霆震迸出青龍白虎牙
　　　公山夏
陽光潑潑火雲凝海底蛟籠即上昇徧撮山
頭三伏暑却教化作一團水
　　　公山秋
雲興霞爍映天衢松密山高壓地圖絶頂崢
嶸人不到昭昭獨放月輪孤
　　　公山冬
同雲漠漠雪霏霏凛冽寒風刮地威吹起山
中無限景瑶花瓊萼滿天飛
　　　東萊即墨之牢山三圍大海背俯(或/作)
　　　負平川巨石巍峨群峰峭拔真洞天
　　　福地一方之勝境也然僻於海曲舉
　　　世鮮聞其名亦不佳予自昌陽醮罷
　　　抵於王城永真觀南望煙靄之間隱
　　　隱而見道衆相邀遷延數日而方屆
　　　遂閑吟二十首易爲鼇山因清暢道
　　　風云耳
卓犖鼇山出海隅霏微靈秀滿天衢群峰削
蠟幾千仞亂石穿空一萬株
道祖二宫南鎮海(謂上清宫/太清宫也)王明三圄北當
途(謂太平興國/觀道南也)是知物外仙游境不向人間
作晝圖
初觀山色有無時十日遷延尚未之咫尺洞
天行不到空餘吟詠滿囊詩
浮煙積翠遶山城疊嶂層巒簇畫屏造物建
標東枕海雲舒霞卷日冥冥
三圍大海一平田下鎮金鼇上接天日夜潮
頭風輥雪彩霞深處有飛仙
佳山福地隱仙靈萬壑千巖鎖洞庭造化不
教當大路爲嫌人世苦檀腥
牢山本即是鼇山大海中心不可攀
上帝欲令修道果故移仙跡近人間
重崗複嶺勢崔嵬照眼雲山翠作堆路轉山
腰三百曲行人一步一徘徊
松巖鬱崛瑞煙輕洞府深沉氣象清怪石亂
峰誰變化亘初開闢自天成
因持翰墨寫形容陟彼高崗二十重南出巨
平千萬疊一層崖上一層峰
四更山吐月猶斜直上東峰看曉霞日色麗
天明照海金光射目眼生花
天柱(峯/也)巍峨獨建標上穿雲霧入青霄不知
日月星辰謝但覺陰陽氣候調
洞有佳名號白龍(洞/也)不知何代隱仙蹤至今
萬古人更變猶自嵌巖對老松
洞有仙名喚老君(洞/也)神清氣爽獨超群憑高
俯視臨滄海守靜安閑對白雲
華蓋真人(宋太祖恃/得道者也)上碧霄道山從此鬱清
標至今絶壁幽巖下尚有群仙聽海潮
修真野客非才子行到鼇山亦有詩只欲洞
天觀海日不勞雲雨待青詞
白髪蒼顏未了仙遊山翫水且留連不嫌天
上多官府只恐人間有俗緣
修真却似上山勞脚脚難移步步高若不志
心生退怠直趨天上摘蟠桃
鼇山三面海浮空日出扶桑照海紅浩渺碧
波千萬里盡成金色滿山東
山川皆屬道生涯萬象森羅共一家不是聖
賢潜制御乾坤那得久光華
可歎巍巍造化功山河大地立虛空八荒四
海知多少盡在含元一氣中
　　　大安己已膠西醮罷道衆相邀再遊
　　　鼈山復留題二十首
　　　上清宫(十首)
醮罷歸來訪道山山深地僻海灣環棹船即
向波濤看化出蓬萊沓靄間
群峰峭抜下臨淵絶頂孤高上倚天滄海古
今吞日月碧山朝夕起雲煙
青山本是道人家況此仙山近海涯海闊山
高無濁穢雲深地僻轉清嘉
怪石嵌空自化成千奇萬狀不能名斷崖絶
壁無人到日夜時聞仙樂聲
曉日曚曨漸起雲山色慘澹不全真直須更
上山頭看似駕天風出世塵
巨石森森嶺上排巓峰岌岌到無階三秋水
凍層冰結九夏雲寒疊嶂霾
海上觀山勢轉雄清高突兀倚虛空朝昏磊
落生雲氣變化皆由造物功
陜右名山華獄稀江南尤物九華奇鼇山下
枕東洋海秀出山東盡不知
重重疊疊互相遮簇簇攢攢競鬥嘉眼界清
凉心地爽神山自古好生涯
五嶽曾經四嶽遊群山未必可相儔只因海
角天涯背不得高名貫九州
　　　太清宫(十首)
煙嵐初別上清宫曉色依稀路徑通纔到下
方人未食坐觀山海一濛鴻
雲煙慘澹雨霏微石洞留人不放歸應是洞
天相顧念一生嗟我到來稀
雲海茫茫不見涯潮頭只見浪翻花高峰萬
疊連雲秀一簇圍屛是道家
松風澗水兩清幽盡日清音夜未休野鶴時
來應不倦閑人欲去更相留
溪深石大更松多鬱鬱蒼蒼道氣和不是歷
年樵採衆浮雲蔽日滿巖阿
貫世高名共切雲遊山上士獨離群仙卿貴
重三茅客仕族尊榮萬石君
西山仰視刺天高山上仙家種碧桃桃熟幾
番人換世洞中秦女體生毛
清歌窈裊步虛齊月下高吟鳳舞低談笑不
干浮世事相將直過九天西
煙霞紫翠白雲高洞府群仙醉碧桃鼓透碧
巖雷震駭滿山禽獸盡呼號
道力神功不可言生成萬化獨超然大山海
嶽知輕重没底空浮萬萬年
　　　八月十日自昌樂縣還濰州城北玉
　　　清觀作中秋詩十五首
西縣東來至玉清金風一掃暮天晴開懷便
賞中秋月只恐臨時晦不明
萬木西風徧九州嚴光一夜向西流出塵爽
氣清人骨是處歌歡不解留
初離海嶠有餘清萬國歡心賀太平但願寶
光無晦朔不教天質有虧盈
渾金璞玉上天衢抱雪凝霜耀太虚四海百
川無不鑒群生萬象悉安居
一片清光萬里開無分茅屋與樓臺家家盡
得閑吟賞更有清風助快哉
有客徘徊望太虛開尊專欲賞蟾蜍蟾光不
解留人意澹澹青霄只自如
金波晝夜不曾閑淡蕩清輝出海山素魄高
昇游物外恩光下照滿人間
碧漢峥嶸自有期天光照耀本無私却憂下
土昏魔重不見金輪出現恃
團團皓月挂空虚百鍊青銅鑑不如一切水
中皆影現群魔摘膽盡消除
桂影朦朧下照人縱橫萬古不知因何當跨
鶴雲霄上俯視青天白玉輪
雲去雲來不暫停朝昏恍惚變陰晴今宵幸
對嬋娟質剩作新詩暢道情
年年此際殺生多造業彌天不柰何幸謝吾
皇嚴禁切都教性命得安和
聖主登基萬物安仁風滅殺自朝端邦君士
庶皆修德好放蟾光與衆看
靜夜迢迢起黑雲衆生無分樂天真空中自
是雲遮眼天外何曾月避人
百歲光陰瞬息間中秋幾度得閑顏不如鍊
性如秋月晃朗身心自在閑
磻溪集卷之二
皤溪集卷之三友三
　　　　棲霞長春子丘處機撰
　　　青天歌
青天莫超浮雲障雲起青天遮萬象萬象森
羅鎮百邪光明不顯邪魔王
我初開廓天地清萬户千門歌太平有時一
片黑雲超九竅百骸俱不寧
是以長教慧風烈三界十方飄蕩徹雲散虚
空體自真自然現出家家月
月下方堪把笛吹一聲響亮鎮華夷驚起東
方玉童子倒騎白鹿如星馳
逡巡别轉一般樂也非笙兮也非角三尺雲
璈十二徽歷劫年中混元斲
玉韻琅琅絶鄭音輕清徧貫達人心我從一
得鬼神輔入地上天超古今
縱横自在無拘束心不貪榮身不辱閑唱壺
中白雪歌靜調世外陽春曲
吾家此曲皆自然管無孔兮琴無弦得來驚
覺浮生夢晝夜清音滿洞天
　　　吟(六首)
　　　先天吟
空山靜夜微雲作淡月疏星寒氣錯忽見長
庚耀太虛迴觀北斗潜寥廓乾坤舒慘即時
改宇宙紛綸何所託必有機關默動揺憑虚
反覆相酬酢大哉無極玄元道何者不蒙靈
應藥點化三光轉碧空滋榮萬物開花萼騰
今跨古未嘗瓌歷險衝艱殊不弱浩浩洪流
自激揚紛紛大化誰斟酌混元一氣首興變
無上至尊唯獨惡踏碎虚空出沓冥擘開混
沌生揮霍陰陽升降作門户日月縱横爲鎖
鑰暑往寒來晝夜分時通運塞興衰各既而
上立乾坤鈕復乃下鳴師範鐸建德隨方料
物宜因時設教從人樂三皇五帝皆宗祖六
道四生咸唯諾至聖文才尚發蒙猶龍道德
何其博
　　　度世吟
山深路僻行人少盡日幽巖聽啼鳥無客相
陪皓月中有時獨立青雲表雲表孤吟百邪
遠天涯一覽群山小調高風急韻悠颺清絶
步虚神縹緲憶昔重陽泛天角清吟欲序乾
坤樸釣拔扶風人不知測量大海余先覺入
神妙致應難辨出俗玄談非所學返觀今日
道峥嶸始得他年功卓犖首及東牟演仁孝
未能化俗開籠覃五㑹軒軒立五名(寧海金/蓮登州)
(玉華萊州平等文/登七寶福山三光)三州兖兖崇三教出神入
夢人驚駭擲蓋投冠予計較師居東海乃猶
龍馬入西秦還變豹(丹陽弘道隆於陜右也/大定己丑夏四月余與)
(丹陽等數人從重陽師自文登如寧海恃邁/龍泉日氣稍熾師令余等前己執傘在後距)
(半里許余忽迴顧見傘騰空而超余急返走/問之云摶扶搖而上不知其然而然初傘超)
(東北望之冉冉墜於沙間指其方而覓之了/無所也恃余法眷僉陽子王公隱于東海隅)
(之查山山到文登一百一十里文登到傘起/處又七十里傘起乃辰恃及晡墮傘陽公菴)
(前柄内僉陽子道號往賜之焉僉宇篇韻本/無乃師之所撰傘自後查山下翟公家藏之)
(本寧海范明叔家借用者范後知往取之而/弗肯予投冠者初師之登城北觀海頭上竹)
(皮冠忽墮水漂去/己而復還僉音竹)
　　　逍遥吟
十洲三島兮巨海之中瓊樓絳闕兮參差半
空松陰密鎖兮無畏日紈扇不揺兮有清風
流金熱佩玉真仙未嘗說水晶宫殿開寶座
星辰列碧虚懸象遶樓臺清浄化身非骨血
本來身自通神談笑忽驚天上人
　　　自在吟
瑶臺閬苑兮碧漢之中祥雲瑞炁兮盈盈滿
空群仙出没兮灑清雨萬化開坼兮動香風
炎蒸熱那裏人家不普說煙收洞府開門倚
星河列九天時復會嘉賓萬里不須乘汗血
物外身自清神誰羨登樓揺扇人
　　　望海吟
　　余觀天下形勢壯觀自潼關以東淮水
　　以北無出登州因作望海吟用紀其實
蓬萊僻東隅壯觀天下絶地鄰仙聖域山枕
魚龍穴憑高望義和目極猶未徹蒼蒼天水
迴泛泛雲霞泄長風超波濤萬里卷霜雪憑
凌登島嶼滉漭失丘垤有時靈氣和變化非
常别森羅無限景欲辨難措舌大哉百谷王
沉沉洞清徹隨時潮有信歷代旱無竭人間
頃畝池是處廣開列比之鯨波大狀若蛙井
劣望平音洋不見端瀰天自嚴潔衆流莫渾
濁萬古超生滅
　　　仙游吟
闑苑紅塵外瑶臺碧漢間洞中仙不老雲外
客長閑赤鳳吟舟穴紅厖吠藥欄青衣傳詔
下白鶴送書還宴赴瓊林㑹詩裁羽客班浩
歌金母殿長嘯玉龜山果結三千歳樓高十
二環穆王何日到方朔幾時攀姑射肌猶潔
雙成貌更殷飛瓊投月窟弄玉軃華鬟命駕
遊三島摶風過百蠻周旋窺海嶽奮擲上天
關蕩蕩空無極滔滔興未闌恢然超法界不
復戀人寰
　　頌三首
　　　讚道
前賢後聖無差别異派同源化執迷太一混
元開户牖玄真直指上天梯
　　　去惑
他人之言不可聽自己之心但可正若憑他
口是非言壞却自身功德性
　　　示衆戒色
勞生有萬種最大無過色不唯喪命根復乃
銷陰德還能戒此一酷勝其他百慕道修仙
人從來是標格
　　　步虚詞(二首)
曠蕩修真教飄颻出世門先師開户牖歸馬
動乾坤陋室迴仙觀高名軋帝閽雲朋霞友
會朝禮太虚尊
寶炷成雲篆華燈簇夜光星河初煥爛鍾磬
乍悠颺醮主承嘉會虔心禱上蒼諸仙來顧
眄接引下虚皇
　　　世宗挽詞(一首並引)
　　(臣)處機以大定戊申春二月自終南召
　　赴闕下蒙賜以巾冠衫繫待詔於天長
　　觀越十有一日旨令處機作高功法師
　　主萬春節醮事夏四月朔徙居城北官
　　菴越二日已巳奉聖旨塑純陽重陽丹
　　陽三師像于官菴彩繪供貝靡不精備
　　後五月十八日召見於長松島秋七月
　　十日再召見剖析天人之理頗愜宸衷
　　薄暮言歸翌日迨中使賜桃一槃處機
　　不食茶果十有餘年過荷聖恩即啗一
　　枚中秋以他事得旨許放還山仍賜錢
　　十萬表而辭之逮己酉歳春途經陜州
　　遽承哀詔時也風塵瀕洞天氣蒼黃士
　　庶官僚盡皆素服處機雖道修方外身
　　處世間重念皇恩寧不有感謹綴挽詞
　　一首用表誠懇云
哀詔從天降悲風到陜來黄河卷霜雪白日
翳塵埃自念長松晩天恩再詔迴金槃賜桃
食厚德實傷哀
　　古調(十五首)
　　　速脩
一日一日復一日短景渾如電光疾天長地
久磨古今春去秋來變時律大夢沉沉無晝
夜浮生兖兖差勞逸人情不斷猶著空我志
雖高尚憂失殻昧游魂如陷穽心懷嗜欲同
憐蜜蜜甜有味何日忘牢黑無明幾時出出
抜須憑高尚行修治(平/音)不假虚憢術但能物
我却親疏自然神鬼難凶吉吾身道性未開
眼土塌紫扉且容膝和光同塵隨是非化聲
相待無相詰
　　　時八月間令人持詩於縣中覓破布
　　　衲衣(西虢也)
白露將殘寒露潔山家冷淡觀遊絶樹頭黄
葉墜千林身上麻袍聯百結舊布重煩七里
巿(到城七/里也)衲衣復待三冬雪城中豪富各仁
慈庶在磻溪長守拙
　　　隴山松
我居西山時六年山西上有松孤然朝雲霏
微接關塞暮雨淅瀝交洞天天生此境爲吾
伴隔澗相陪遠相看鬱鬱蒼蒼氣色佳蕭蕭
瑟瑟風聲貫連枝合抱垂重陰受命已經千
載深如何今歲上春月平地忽遭樵斧侵斧
聲丁丁響溪谷松煙慘慘愁山麓也知天意
我將歸故遣靈巖爾先覆(有夏禹/廟甚靈)景亡人散
復何陳空山黯淡悲遊人白鶴高飛失行止
蒼龍偃卧無精神亦知物象終難固凡百有
形皆有數高歌物外歸去來大隱廛中益開
悟
　　　贈濰陽唐括姑乃故丞相之女弟也
　　　予時在隴山京兆統軍夾谷公專人
　　　書召姑尋至
東萊之姑性玄遠藴德含章自超抜未能撈
漉今古原西出長安載脂牽殷勤邀吾於隴
山余時杖策徐東還還到長安舊遊處故人
不死多蒼顔迴頭爲報姑明取百歳光陰一
寒暑速抛家業違物情早作閑人伴仙侣壼
中自遊日月長身外不復衰殘殃跨古騰今
别無事只由大德心開張
　　　因旱作
玄元大道統陰陽造化乾坤萬物昌高下如
能各處分始終即得免罹殃今之曷故多烖
障蓋爲人心胡縱放美食鮮衣器用華狂明
怪侣邪淫王陰陽交錯古來傳恩害相生本
自然迤邐不能廉度日因循直致旱經年青
霄碧落常無雨紫陌紅塵唯播土鑠石流金
萬物焦鎔腸裂背群生苦有時率衆取湫科
臠肉粧槃自噎飢侮慢加之傷物命喧呼何
足動神衹哀哉俗態荒聲色箇箇傾危身反
側安得人心似我心免遭痛切臨頭厄
　　　贈華州沙澗寨劉校尉
劉公滿室皆行善供養閑人心不倦巧行謾
天我不爲至心奉道人皆羡殷勤種德養靈
芽闔郡生民有幾家伫看異日功夫到共躡
祥雲阿母家
　　　愍物(二首比歲飢疫/相仍之故也)
天蒼蒼兮臨下土胡爲不救萬靈苦萬靈日
夜相凌遲飮氣吞聲死無語仰天大叫天不
應一物細瑣徒勞形安得大千復混沌免教
造物生精靈
嗚呼天地廣開闢化出衆生千百億暴惡相
侵不暫停循環受苦知何極皇天后土皆有
神見死不救知何因下土悲心却無福徒勞
日夜含酸辛
　　　六月庚午喜雨
我聞東山雨千載無西行胡爲閱今夏屢及
滂沲霐昨日午恃後一洗芽甲生今日申時
前再傾車軸烹千山日慘慘四野雷轟轟平
地涌三尺大河侵五更蛟龍出池沼旱魃填
溝坑雲漢復何有天衢從此亨
　　　題劉節便所藏顯宗御書莊子
顯宗好道富年壯手筆南華古形狀南華去
世千載餘狀貌風格知何如只是今人重古
道髣髴氣象加襟裾至人胸中本無待萬竅
吹嘘任天籟楊韓嵇阮心不同到了各歸於
大塊
　　　冬日郊外閑步
覃木既凋殘冰霜何凛冽長空鳥飛盡大海
魚遊絶商旅不行舟昆蟲皆閉穴誰能豐足
外解把孤貧設
　　　秋風海上
蓬萊有客無家鄕身擬學仙遊大方大方洪
水浸天闊東極萬里青茫茫曉來雨過西風
急策杖憑高看呼吸鴻鴈連天剥棗晴魚龍
戲水操舟入千尺絲輪直下垂碧波深處釣
鯨鯢紛紛魚鼈不肯食檝檝波瀾空自迷挂
席未能超彼岸乘槎再欲浮天漢天漢高高
萬象明白雲誰是長生伴
　　　登州修真觀建黃籙醮
渾淪至道急如箭反覆陰陽自交戰太極茫
茫造化開平空落落神奇見群生萬象參差
出六合八紘粧點遍跨古騰今逐日新流形
返樸隨時變有情無情不可窮大智小智交
相攻不有聖賢開教化那知動植本虚空千
經萬論垂方便寶笈琅函興衆善自昔根源
發沓冥迄今道德猶光顯邇來天下教門興
達士隨方化有情我亦周流三十載還郷復
到海邊城城南磊落修真觀氣勢清高接河
漢俯視滄茫渤澥深仰觀卓犖星辰煥城中
信士往來多物外交朋意氣和承安四年冬
十月大興黄籙演金科赤書玉宇先天有白
簡真符破邪久三級瑶壇映寶光九巵神燈
摛星斗巉嵒破錢酆都山列峙昇仙不可攀
四夜嚴陳香火供九朝時聽步虚環千門萬
户生歡悅六街三市齊鋪設金花銀燭相輝
映表裏光明自通徹忽聞空外顯嘉祥蕭索
輪囷有異常玉帝傳宣行大赦仙童騎鶴下
南昌幽魂滯魄皆超度白叟黄童盡欽慕天
涯好事未嘗聞壓盡山東河北路
　　　濰州城北千户新觀
清閑不在苦幽棲心上無塵到處宜北海葱
葱郡城角地多花木景多奇昔年車馬空撩
亂今日翻為玉清觀觀中遊戲是何人天下
往來都散漢池塘寂寂鎖煙霞大寶蓮開十
丈花借問經營誰施主襲封千户太均家
　　　題萊州招遠縣雲屯山觀
雲屯山上雲冥冥天風蕩揺飛雨零神奇幻
怪不可測千變萬化無常形雲收雨霽沓無
跡但見群山羅翠屛山高谷深復何有白石
磊磊松煙青春游浩蕩滿山谷直上似欲趣
天庭心虚目極淡天闊俯視漠漠環滄溟昔
居菴地走三郡(登萊寧海/人多朝拜)今爲洞天朝萬靈
虚空舊基作新觀(人呼舊址/爲虚空也)萬世不朽傳佳
銘
　　五言短句(三首)
　　　警世
粉黛與珍玩繁華虚熱亂欲知萬事空須作
百年觀
　　　登膠水北山
憑高望南海極目天蒼蒼天際白雲超凌空
飛沓茫
　　雪霽
澄澄東海月皓皓西山雪殘夜忽嚴凝清光
何皎潔
　　五言長篇五首
　　　示衆
性逐無邊念輪迴幾萬遭五行隨變化四大
不堅牢暫假因緣活空貪歲月勞不知身是
患徒競物爲高在事雖能幹於身大没操六
塵飛冉冉三界走嗷嗷眩惑疲雙眼貪求逼
二毛刳心無膽氣戀色有脂膏白首渾如雪
蒼顏不似桃未能從教化尚自騁兇豪勁捷
穿雲鶻顛狂挂壁猱有恃生狡猾無事起波
濤罪孽如山積精神似海淘無由伴松栢直
待掩蓬蒿
　　　海上述懷
海上風清冷天根水杳茫冰山雖斷絶暑氣
自銷亡雅志横高節虚心適大方披雲遊汗
漫鼓櫂泛滄浪獨立明千古周行視八荒天
星非有落地脉杳無疆幻化漚千點浮生夢
一場精神隨手變花木暫時芳百歲光陰短
三山道路長求仙悲漢武失道歎秦皇採藥
童應老乘槎客未詳空餘三島跡時復顯嘉
祥(大竹山小竹山車牛島爲/之三島嘉祥即海市也)
　　　秋日艾山
秋風蕩山嶽曉日驅雲煙嫩菊黄鋪地明霞
翠埽天登臨思海嶠游戲挹山泉巨石危猶
壯寒松老更堅巖花香馥馥㵎草緑綿綿遁
跡潜行道虚心不坐禪觀空雖自在遇景且
留連放筆紅塵外馳名紫府邊猶慚金母訣
敢道玉皇宣住世過三樂安時邁七賢韜光
終返樸應物且隨緣蝶夢驚千古神游待百
年人人還得遇口口自相傳
　　　武官梨花
白帝離金闕蒼龍下玉京地神開要妙天質
賦清英色貫銀蟾媚香浮寶殿清參差千萬
樹皎潔二三更艶杏無光彩妖桃陪下情梅
花先自匿柳絮敢相輕最好和風暖尤佳麗
日晴游人期放曠羽客賀昇平未許塵埃染
常資雨露榮郭西傳舊跡山北耀新聲爛慢
鶯穿喜扶疏鵲踏驚琳宫當户牖芝室近簷
楹綽約姑山秀依稀華嶽精會看年穀熟普
濟法橋成
　　　登道士谷山
淡蕩春風暖暄和曉日遲寒裳登詰屈絶頂
翫幽奇北海洪濤闊南山大澤危東風青鳥
下西嶺白雲垂眼界空濛極煙光縹緲隨精
神何灑落道德自扶持髣髴丹霄外參差碧
漢涯那煩採芝術直赴上仙期

磻溪集卷之三













磻溪集卷之四友四
　　　棲霞長春子丘處機撰
　　五言律詩
　　　博州戰姑庭楸詩並引
　　聊城之南鄒氏之室有戰姑者本蓬萊
　　人生含巧思以綵縷紉結鳥獸魚蟲花
　　草之類隨物變態不待規模而應之於
　　手其精理過於生者遠甚自中年後守
　　寡信道甚篤建菴設食以待四方煙霞
　　之侣且有日矣無何佻薄者構成謗讟
　　之私用浼松筠之操始知不易明辨即
　　會其戚屬指庭下枯楸而祝之曰今仙
　　聖在上妾身若無毫髪過願樹復榮苟
　　或不然是妾自負矣吾誓不與若等共
　　天日祝後歲幾半窅無朕兆里人笑而
　　嘲之曰繄樹若生不特爾之貞而我亦
　　富且貴矣姑聞之春夢然彼楸樹者以
　　大定庚子歳始植既植即死風摧雨剥
　　殆幾五稔形質朽殘固無生理越明年
　　建已之夏即姑始禱之月也忽爾靈芽
　　筍發於枯樹之下狀如朱草日引脩條
　　茂葉蔽于階砌予初在陜右屢聞是說
　　然未詳所見逮明昌辛亥塗經此州聞
　　閭里讚道及寓宿于姑之家庭而後悉
　　其事爲不誣自樹之復榮于今六載矣
　　高可倍尋枝千扶疏異於凡木其傍枝
　　四出偃蹇遒勁森然有拔俗凌雲之氣
　　象長春先生曰至誠感物明德動天戰
　　姑之謂乎孰謂道之云遠人病不誠其
　　德耳因得四十字用紀不神之應時某
　　年月日
外口生非謗虚心禱證明長楸根已爛朽枿
筍重榮孟氏悲黄竹田真歎紫荆昔年聞孝
義今日表忠貞
　　　答虢縣猛安鎮國
酷愛無人境高飛出鳥籠吟詩閑度日觀化
靜臨風杖䇿南山北酣歌西坂東紅塵多少
事不到白雲中
　　　答虢縣李四秀才
嚴冬極瀟灑短晷急周旋獨立紅塵外孤吟
碧嶂前側身窺洞口明目注山巔遥望青峰
雪皚皚白映天
　　　訪終南懷道村甯之道留宿竹圜
懷道訪之道攄情遠世情安居神自爽欲睡
夢還驚仙院風光雅瓊林月色清儒生真得
趣奚戀紫抱榮
　　　讚長生先生
法眷我昏耳仙儔誰福乎東萊高士傑西洛
大名殊後獲宗乘教(公最後/出家)先開道德模深
知童子力乃感聖賢扶
　　　讚玉陽先生
故國真仙子東方大達人清高何異俗爽邁
不同塵表裏天俱賜行藏世絶倫時時期禍
福徴驗默通神
　　　寄題磻溪太公廟
一景通高下三峰鎮古今路穿雲洞滑祠隱
釣溪深出竇飛泉迸參天古栢陰快哉清絶
地堪暢野人心
　　　春日登覽
時出碧雲堂迴旋望八荒雲收千里浄風散
百花香欲海愁思遠春山興味長榰笻登眺
罷深入醉中鄕
　　　初雪
昨夜雨成雪今朝地變銀窗明不是曉野暗
即非塵出海金波淡彌天玉樹新乍觀清入
眼堪動作詩人
　　　秋雨
信宿天飛雨清秋地湧波沉陰韜日月浡潏
漲江河紫塞歸鴻恨青山隱士歌不防居石
室高枕詠煙蘿
　　　岀都
乍岀皇都外高吟野興馳開籠鸚鵡俊展翼
鳳凰奇白馬翩翩驟青山隱隱移長安一片
錦指日到無疑
　　　登易州西山
褰裳步不毛絶頂望秋毫深谷沓冥峻亂山
重疊高森森骨髓戰睆睆目晴勞自笑無心
客何如桂壁猱
　　　題艾山
一朵黑雲寒亭亭杳靄間天垂滄海闊地鎮
白雲閑五嶽名雖隱三神道可攀時觀觸石
化甘露沃塵寰
　　　望崑崙
舊隱崑崙地東南一望嘉玉峰排海嶽雲錦
散天花氣鬱鍾三秀神清邁九華時當春雪
霽盈眼白朱砂
　　　登蓬萊閣
一上蓬萊閣虚心瞪目遥雲移山自長水到
海還消俯視蛟龍窟傍觀鳥鵲橋何憂遠輕
舉咫尺近丹霄
　　　望海
海色吞天色風聲雜水聲雲翻魚鼈駭雷動
鬼神驚射激千巖險汪洋萬里平時無釣鼇
手擲犗引長鯨
　　　山堂雨霽
曉日三竿麗千山一望平高吟神愈暢遠眺
目增明雨後簷前潤風來座上清心非同道
者不使過門行
　　　夜深對月(二首)
耿耿中宵月無人獨自行下連滄海白高滿
太虛清奮跡離三島游空照萬城城中多少
客睡重不能驚
耿耿中宵月無人獨自明天邊維斗暗地上
百邪驚野鶴依稀辨群龍夭矯鳴尋常三五
夜未有一般清
　　　初冬括馬值雨
十月滂沱雨三更汹湧聲浮雲連海嶠激水
灌山城野暗風波急泥深道路傾行人兼走
馬一夜到天明
　　　初雪
行看十月盡偶見六花飛散漫迴風急繽紛
入夜微山川淡屏帳星斗失珠璣曉色衝天
浄銀霞爛目輝
　　　游春
一夜春風暖三竿曉日華有山皆著錦無地
不開花金谷人多感桃源路易差迴頭皆是
夢說與道人家
　　　春夜雨(二首)
山光猶冷淡景色未鋪陳細雨偏霑物輕風
不著人融和三月暖次第百花新靜夜軒中
卧閑吟海上春
春色來何晚清明不見花開軒觀翠竹撥土
認寅芽夜雨微微作光風漸漸嘉參差三月
盡桃李滿天涯
　　　雲峰
九夏時炎赫千山氣鬱蒸翔空初漠漠變態
復層層岌嶪真堪書孤高不可昇何當仙去
也跨鶴上憑凌
柎木得風
　　　修殿乏材令工師栰木海北至濱阻
　　　風殆十餘日秋人月有九日方西南

　　　風栰木乘之始達膠東
日落金風順潮平栰木開雲帆争岸急曉日
映天來海北雖多難膠東幸少灾不憂成大
厦已見得良材
　　　自述
白髮年來長紅顔日漸凋未能明道術欲去
問松喬罔象如何覓還丹著甚燒欽依三洞
訣得使萬緣消
　　五言絶句
　　　藍田
萬壑舒紋錦千峰列畫屛雨餘藍水白雲斷
玉山青
　　　復歸隴山
鶴性還山好雲峰當夏奇避風權過海得雨
不留池
獨坐長松下孤吟亂石邊夜騎朱頂鶴恃訪
白雲仙
　　　愍物
皇天生萬類萬類屬皇天何事縱陵虐不教
生命全
陰陽成造化生滅遞浮沉最苦有情物難當
無善心
　　　秋夜
露氣含秋爽天光照夜明隴頭殘月暗溪上
曉風清
玉露夜漫漫銀河秋耿耿風含水谷清月耀
天衢冷
　　　清曉
銀河初變色星斗欲翻空殘月半輪白曉霞
千丈紅
舞鶴夜初曉游仙夢始驚月銜山轉大風度
水偏清
　　　清興
三冬遊海上六出滿天涯爲訪神仙窟經過
道士家
酒傾金露滑茶點玉芝香神爽得三昧清和
消百殃
　　　造物
造物通神化流形滿大千群迷長受苦萬聖
不能悛
太混一恃剖空花千古繁神奇億萬變道德
沓冥存
萬花隨時出三光合度明九霄宫運轉八極
自生成
　　　示衆
色身元有限情欲浩無涯癡似蜂貪蜜狂如
蝶戀花
六根誰是主貪欲自招殃一念色心動百骸
秋氣傷
外物於身患狂心不自監病深方省欲禍極
始知貪
最愛三田寶難禁五欲情後生須自重元氣
莫相輕
四大本無託百年還有期衆人皆不悟三教
莫能規
失道本無命得時元有期有無皆自定貪愛
復何爲
紅顔若春樹白髮似秋霜俯仰一時過驅馳
三界忙
繁華媚春雨衰草淡秋煙日月暗相逼古今
經幾遷
羅綺千箱滿金珠萬斛盈只知他物好不覺
自心縈
厦屋千間峻淚田萬畝平自心非實相他物
是虚名
世事無窮變悶愁不測來志心行言之門户
少兇災
禍福相生滅榮枯遞獻酬不窮天外樂那免
世間憂
精神多削弱機巧益巉巖未及開寵鳥還同
作繭蠶
遇戰皆奔北逢迷孰指南身心多自役道德
有誰參
物裏光陰促人間興廢多覺來渾似夢貪得
又如何
彼此衆生性朝昏雜念魔靜觀無以救長歎
復如何
假饒身富貴不及性圓通道德希夷妙春秋
殺伐空
大夢何時覺浮生曠劫迷乾坤無晝夜日月
走東西
妙理無由得狂心不柰何念隨空變化精自
欲消磨
愛欲時光短前程地嶽深莫教空度日切要
緊降心
寬容無怨害柔弱勝剛强滿口齒先落終身
舌未傷
江海無拘容乾坤自在人子陵猶傲帝王霸
不稱臣
石髓能延壽丹砂解駐顔葛洪遊大海王烈
遇深山
觸情常决烈非道莫參差忍辱調猿馬安閑
度歲時
真陽加滿腹遐壽可齊天世事皆虚耗心神
莫倒顛
像教終難入名言不可求心中無雜念境上
得閑游
浮華皆是夢外物豈能堅若不通三一如何
出大千
可畏風前燭堪嗟水上漚百年如反掌千古
暫迴頭
衆生多患難大道苦希微不有神仙福難明
造化機
衆生皆爲口終日苦勞心目眩空花亂身隨
萬物淫
衆生心不盡大道理難明若要開天眼須當
滅世情
日月交加迫朝昏返復催光陰留不住生死
突將來
自然生有漏誰解入無餘不見眼前欲方知
心上虚
有情知道遠無事覺心寛造化開天窟精神
柰歲寒
茫茫三界闊混混百邪深萬古常存道群生
不了心
五福唯高壽三靈獨配人優游閑卒歲放浪
不拘塵
聖賢非道遠功德在人修不向此心覓更於
何處求
　　　修道
眼耳離聲色身心却有無自然通造化何必
論精麤
鍊氣清心士干雲抜俗標心如山不動氣似
海常潮
萬緣如嚼蠟三毒似銷冰既出陰陽彀那論
大小乘
五眼元同體三身共一枝寸心無我後圓覺
照空時
自生還自滅無淺亦無深不悟身非我難明
物是心
踏碎虚空界崩開造化權浮雲收靜境慧日
照禪天
一言何所在萬事不相干造化開天窟精神
耐歲寒
眼根雖有用心地了然休且向一生夢聊隨
萬化游
身猶方丈窄心若太虚寬四海千山隔三靈
一體觀
寂滅無心地光明耀太虚瑠璃含寶月網絡
貫天珠
登真無濁氣邁俗有清標急急離長夜冥冥
上太霄
玉鼎丹砂沸金壺碧酒香鬼神心莫測天地
壽難量
夢斷華胥國神游紫府天興邀三島客閑訪
十洲仙
道因無事得法爲有心生若解除三毒應當
出五行
道自無爲顯心因有法生混元含萬象太一
起虚名
有動緣無動無爲即有爲三光不照處萬象
顯明時
本自無心得何勞用意思五行不到處萬化
總歸時
月上中天皎風來半夜清洞天人不到閑客
自相迎
藥圃芝田浄金壇玉宇新壺中天不夜物外
景長春
十洞高真列三天上聖居白雲能送客青鳥
解傳書
　　　讚道
大道元無極長生豈有涯劫終權返實時運
復開花
道德元無象丹青晝不真聖賢潜濟物今古
默通神
道德三綱啓乾坤萬象陳山河嶓地軸日月
走天輪
恍惚神爲干氤氲氣是芽乾坤如長葉日月
似開花
道運陰陽秀天成造化功鬼神精不見山海
氣潛通
道運陰陽秀天垂雨露精三光同照耀萬化
悉生成
道運陰陽秀人霑雨露恩幽明隨日月造化
出乾坤
大朴含元氣無方禀至神至神通造化元氣
合經綸
大聖開天地長空布日星迴還分晝夜今古
照生靈
日月騰光彩風雷震沓冥含弘無作用變化
有神靈



磻溪集卷之四





皤溪集卷之五友五
　　　棲霞長春子丘處機撰
　　詞
　　　無俗念居磻溪
孤身蹭蹬泛秦川西入皤溪鄕域曠峪巖前
幽澗畔高鑿雲龕棲跡煙火俱無簟瓢不置
日用何曾積饑餐渴飲逐時村巷求覓　選
甚冷熱殘餘墳腸塞肚不假珍羞力好弱將
來餬口過免得庖厨勞役裝貫皮囊熏蒸關
竅圖使添津液色身輕健法身容易將息
　　　其二(歲寒/守志)
同雲瑞雪正三冬鬱閉嚴凝時節寂寞山家
孤悄悄終日無人談說敗衲重披寒埪獨坐
夜永愁難徹長更無寐朔風穿户凄冽　求
飯朝入西村臨泉夾道玉葉凌花結(陜西有/一種草)
(長二尺許不知名秋冬則上莖死下莖活/曉寒則於半莖之間結冰二稜如箭羽狀)凍
手頻呵仍自恨濁骨凡胎爲劣晝夜參差饑
寒逼迫早晚超生滅須憑一志撞開千古心
月
　　　其三(枰棋)
前程路遠未昭彰金玉仙姿靈質寂寞無功
天賜我棋局開顔銷日古栢巖前清風臺上
宛轉晨餐畢幽人來訪雅懷閑鬥機密　初
似海上江邊三三五五亂鶴群鴉出打節衝
關成陣勢錯雜蛟龍蟠屈妙筭嘉謀斜飛正
跳萬變皆歸一含弘神用不關方外經術
　　　其四(讚師)
漫漫苦海似東溟深闊無邊無底逮逯群生
顛倒競還若遊魚争戲巨浪浮沉洪波出没
嗜慾如癡醉漂淪無限化鵬超度能幾　唯
有當日重陽惺惺了了獨有衝天志學易年
高心大悟掣斷浮華韁繫十載丹成一時功
就脫殻成蟬蛻從師别後更誰風範相繼
　　　其五蓑衣
深溪古岸到秋來莎密茸茸無極揀擇脩纖
歸洞府虚落晴天吹炙兩束絲乾千條繩就
不假良工織閑軒親自結成漁父裝飾　時
伴樵牧嬉游青山緑水帶雨和煙適妙絶堪
珍幽徑晩披雪衝開蘆荻我本忘名人皆易
號喚作蓑衣客(磻溪皆呼/蓑衣先生)他年功滿化雲天
上無跡
　　　其六(材)
虚心翠竹禀天然一氣生來清獨月下風前
堪賞翫嘲謔令人無俗嫩葉蕭騷隆冬掩映
秀出千林木英姿光潤狀同玄圃寒玉　好
事東里田侯(乃東鄰/菴主也)南溪新種使我開青目
盡日高吟窗外看風颭筠梢搖緑冉冉幽香
蕭蕭疏影坐卧清肌肉雲龕閑伴雅懷惟稱
仙福
　　　其七(月)
偎巖傍隴搤(音/隘)長更蕭索昏魔非一皓月澄
澄山上顯天角輝輝初出露結霜凝金華玉
潤淡蕩何飄逸清臨寰宇發揚神秀姿質
悽愴六合群情淹沉幽昧慘怛劬勞疾大闡
良因弘濟度皆得逍遥寧謐浩氣騰騰餘光
藹藹至性那虧失圓明法界法輪常自充實
　　　其八(暮秋)
霜風蕩颺舞飄零木葉斜飛阡陌極目長郊
凝望處衰菊斕斒猶坼點點蒼苔漫漫朝露
漸結清霜白山川高下盡成一片秋色　瀟
灑萬物摧殘凄凉天氣愁損征途客水谷雲
根無可翫獨有蒼蒼松栢悟道真仙忘機逸
士亘古同標格欺寒壓衆自來天地饒得
　　　其九(述懷)
群山四瀆暮天晴揮斥陰魔潜伏太一巖前
風道快千尺波翻蟾足怒雪驚濤衝堤拍岸
雷輥雲翻逐青鷗白鷺月明江上飛速高
下萬疊千群相呼相召會合清江曲寶月神
珠時逗引輥出都忘鈐束踴躍飄飄玲瓏燦
燦價忽連城玉含弘光大上天入地翻覆
　　　其十(仙景)
十洲三島運長春不夜風光無極寶閣瓊樓
山上聳突兀巍峨千尺緑檜喬松丹霞密霧
簇擁神仙宅漫漫雲海柰何無處尋覓遥
想徐福當時樓船東下一去無消息萬里滄
波空浩渺遠接天涯秋碧痛念人生難逃物
化怎得游仙域超凡入聖在乎身外身易
　　　其十一(樂道)
迎今送古歎春花秋月年年如約物換星移
人事改多少翻騰淪落家給千兵官封一品
得也無依託光陰如電百年隨手偷却　有
幸悟入玄門擘開疑網撞透真歡樂白玉壺
中祥瑞覃一粒神丹輝霍月下風前天長地
久自在乘鸞鶴人間虚夢不堪回首重作
　　　其十二(性通)
法輪初轉慧風生陡覺清涼無極皓色凝空
嘉氣會豁蕩塵煩胸臆五賊奔亡三尸逃遁
表裏無蹤跡神思安泰湛然不動戈戟　信
步紫陌紅塵飢餐渴飲度日隨縁覓物外閑
中天地寶時復玎璫敲擊後約參師前程歸
路自有真消息鶴書來召坐昇雲漢游歷
　　　沁園春(示衆)
世事紛紛似水東傾甚時了期歎利名千古
争馳虎豹丘原一旦總伴狐狸枳棘叢中桑
榆影裏亂塜堆堆誰是誰君知否謾徒勞百
載空皺雙眉　争如歸去來兮放四大優游
無所爲向碧巖古洞完全性命臨風對月笑
傲希夷一曲玄歌千鍾美酒日月循環不老
伊童顔在鎮龜齡鶴壽罷唱黄鷄
列鼎雄豪兔走烏飛轉頭悄然似電光開夜
雲中乍閃晨霜迎日草上難堅立馬文章題
橋名譽恍惚皆如作夢傳争如我傚忘機息
慮返樸歸原　壷中異景堪憐是别有風花
雪月天翫四時時現祥雲瑞氣三光光覃玉
洞瓊筵滿泛流霞高吟古調骨健神清丹自
圓真堪愛待功成一舉永鎮飛仙
智慧男兒速悟塵勞勿將性疲但此身彼物
皆名幻化多虛少實不可追隨萬種纏綿千
般汨没荏苒光陰老却伊争如向太玄真教
法討論希夷　乾坤蕩蕩無依似一片閑雲
出世奇悟性宗合道恩山易挫神舟得岸苦
海難迷行滿功成仙游羽化物外何如土底
歸無他事要昇天入地俱在心爲
　　　其二(心通)
大智閑閑放蕩無拘任其自然寄雅懷幽興
松間石上高歌沉醉月下風前玉女吹笙金
童舞袖送我醺醺入太玄玄中理盡浮沉浩
浩來自緜緜　奇哉妙景難言筭别是人間
一洞天傲立身敦厚山磨歲月從他輕薄海
變桑田神氣沖和陰陽昇降已占逍遥陸地
仙無煩惱任開懷縱筆狂寫詩篇
　　　其三(九日虢縣/修朝真醮)
曄曄重陽秀氣飄飄廓周大千正故菴交㑹
賓朋浩浩青霄依約鴻鴈翩翩是處登高銜
杯逸興放曠猶如陸地仙朝真會讚金風淡
蕩玉露新鮮　黄花嫩蘂堪憐散裊裊清香
滿坐傳使衆人得味皆明至道群鶯無語獨
王(去/聲)秋天艷杏妖桃繁華春景莫與凝霜敢
鬥堅乘嘉趣對芳叢爛飮一醉三年
　　　水龍吟(西虢)
鳳鳴南邑清嘉大仙降跡行鸞地琳宫寶閣
星壇月館槐陰竹翠煙蓋雲幢影揺寒殿往
來呈瑞向虛亭東望平川似錦洪河泛渺天
際　山秀水甜人義遍坊村各生和氣我來
不忍輕歸劉蔣天心地肺須待他時暗淘真
秀育成丹桂去長安路上眠冰卧日作終身
異
　　　其二(警世)
筭來浮世忙忙競争嗜欲閑煩惱六朝五霸
三分七國東征西討武略今何在空悽愴野
花芳草歎深謀遠慮雄心壯氣無光彩盡灰
槁　歷遍長安古道問郊墟百年遺老唐朝
漢巿秦宫周苑明明見告故址留連故人消
散莫通音耗念朝生暮死天長地久是誰能
保
　　　其三(夜晴)
夜晴寥廓初寒淡天瑩徹璃璃翠無陰樹下
長安樓上月明風細百禍潛消萬家同賞一
般清味見金星朗朗銀河耿耿交光燦滿天
地　流轉碧空如水任縱横略無凝滯衝山
拍海傾光騰秀綿綿吐瑞達了從兹寶缾堅
固玉漿恃泥把衷情欲訴何人會得且陶陶
醉
　　　其四(春興)
昊天空闊初晴氣迴萬物欣欣茂亭臺俯仰
山川高下粧成錦繡碧洞清泉響聞迢遞一
聲長溜更時恃注目悠悠遠看青峰上白雲
湊　無限靈禽異獸慰閑心不辭柴瘦含風
翠柏雙崖争長千株競秀耀日丹臺四時爲
伴百年隨壽任寒來暑往星移物換得高眠
晝
洞天春色盈盈亂山秀出千堆錦雲收雨歛
曉晴煙淡碧空横枕高卧怡怡頓開懷抱釋
迷忘寢看仙花瑞草迎風照日騰光彩異凡
品　歡慶時豐歲稔萬邦寧百邪俱禁太平
國裏長安陌上縱橫有甚大道無疑傍門斜
徑不須詳審是從來浩劫神仙過路但普經
恁
　　　其五(道連)
混元南嶽初開瑞雲透出崑崙表星移電轉
陰昇陽降紅光縹緲鶴舞鸞翔看烏龜共赤
蛇蟠遶盡鴻濛一氣烹成造化神仙道片時
了　雲散十洲三島洞天深月明風裊此時
占得長生門户遐齡體調吟詠從他海移山
變石枯松老伴煙霞獨向非非境外恨知音
少
　　　滿庭芳(述懷)
漂泊形骸顛狂蹤跡狀同不繫之舟逍遥終
日食飽恣遨遊任使高官重禄金魚袋肥馬
輕裘争知道莊周夢蝶蝴蝶夢莊周　休休
吾省也貪財戀色多病多憂且麻袍葛屨閑
度春秋逐疃巡村過處兒童盡呼飯相留深
知我南柯夢斷心上别無求
　　　其二(警世)
百尺危樓千間峻宇艶歌出入從容幻身無
賴何異燭當風舊日掀天富貴當時耀絶代
英雄百年後都歸甚處一旦盡成空諸公
聞早悟抽身退跡躍出樊籠念本初一點牢
落無窮幸遇恃平歳稔偷閑好消息圓融忘
機處靈波湛湛獨鎮水晶宫
　　　其三(余因求道西留關中十五餘年/聞郷中善士爲葬先考妣不勝)
　　　　　(感激遂成小/詞寄謝云)
幼稚抛家孤貧樂道縱心物外飄蓬故山墳
瓏時節罷修崇幸謝郷豪併力穿新壙起塔
重重遺骸並同區改葬遷入大塋中人從
關外至皆言盛德悉報微躬耳聞言心下感
念無窮自恨無由報德彌加志篤進玄功深
回向虔心道友各各少灾兇
　　　其四(九日)
塞鴈聲迴園林色變暮秋别是風光練波橫
地錦樹映天長過雨雲山磊落迎霜茂金菊
芬芳佳辰㑹千門萬户歡笑慶重陽　嘉祥
誰得遇吾門四友極味先嘗乃頻霑清露時
倒霞漿飲罷醍醐灌頂歸來後月滿虚堂無
愁思陶陶快樂酩酊入仙鄕
　　　其五(神光燦)
悲歡絶念視聽忘懷從初號曰希夷不曉根
源剛强說是談非百般拈花摘葉謾徒勞使
盡心機這些事筭人人易悟箇箇難依　不
在唇槍舌劍人前鬥惺惺廣學多知上士無
争只要返樸除疑冥冥放開四大把塵勞一
旦紛飛認得後管教賢拍手笑歸
推窮三教誘化群生皆令上合天爲慕道修
真行住坐卧歸依先須保身潔浄内常懷愍
物慈悲挫剛銳乃初心作用下手根基　款
款磨礱情性餘貪愛時時翦拂愚迷福慧雙
全開悟自入希夷靈臺内思不疚任縱橫出
處何疑徹頭了儘虛空裁斷是非
修真門户大道家風長春境界無邊秀氣盈
盈閑裏别有壺天天中自然快樂運三光日
日周旋忘伎巧任淳風坦坦聖道平平　一
念還鄕寂處三宫覃清靈萬派歸源浩浩神
光來去透骨綿綿行人頓除造作待功成指
日登仙未行者向詞中明取一言
　　　上丹霄(迷惑)
洞天清神山秀少人行盡貪戀世夢峥嶸仙
風瑞景眼前雖頓却如盲愛河終日競浮沉
來往縱橫　東方出西方没南方死北方生
四方轉異類翻騰區區甚日道眸開闡欲心
更願將靈質悟空華彼岸高登
　　　其二(贈京兆府統/軍夾谷龍虎)
感皇恩承天詔控西南大門敞高對煙嵐雙
權再任過期無代復登三晏然軍國事和平
灾害封緘　年將暮心歸道搜玄路訪清談
降尊寵謙下無慚山人放曠本來無得有何
參但能慈忍戒荒淫名挂仙銜
　　　其三(答隴州防/禦裴滿鎮國)
厭塵勞抛家計慕清閑向物外觀照人間須
臾變滅蜃樓欹側海濤翻暫恃光景轉身休
百歲如彈　掀天富傾城麗過人勇徹心姦
盡逐境顛倒循環紛紛醉夢往來争奪苦摧
殘不如聞早伴煙霞高卧雲山
　　　月中仙(賞月)
日色西沉上高臺迥觀天地寥廓疏星隱現
空一輪明月昭昭無著皓然三界外似百鍊
青銅鑑躍處處息光被家家照臨庭户啓溟
漠　長生萬里清風助乾坤蕩揺雲霧難作
仙宫寶殿正爛霞金碧相輝參錯大哉銷夜
景鎮千古含弘磊落有志攀青桂蟾宫兔邊
看搗藥
　　　其二(山居)
側謦懸鍾慕巢由隱淪活計蕭索天然耿介
愛一身孤僻逍遥雲壑利名千種事我心上
何普挂著幸遇清平世諸軍宴安刀劍罷揮
霍　民歌兩穗之豐教門興我忘三島之約
來賓去友遞日常幽谷驂鸞騎鶴洞前無限
景異花秀香風噴薄更謝汧源衆分餐助余
長嘯樂
　　　其三(對松)
落落長松倚浮雲大山高占幽僻亭亭隱士
愛洞天巖穴深藏虚極對門開是景挂猿狖
離羅峭壁盡日無他事唯調虎龍交媾坐磐
石　時時鶴聽嘉音動笙黃轉流空外飄激
人明至道惡管絃幽噎花間沉溺出群常羡
此歲寒重弧凝黛色鍊性超於彼身閑永同
居壽域
　　　瑶臺月(自詠)
平生懶墮只嬴得無憂一枕高卧蓬頭垢面
不管形骸摧挫任三光日夜奔馳放四大林
泉擔荷深溪畔幽巖左青山擁白雲鎖灾禍
雷轟電掣無由近我　日午起行了還坐把
舊習般般打破清閑處唯有這些兒箇倦貪
心樂受貧窮愛恣意慵興煙火糧無貯丹無
貨蕭然唱灑然和堪可神仙未了優游且過
　　　其二(勸酒)
浮名浮利歎今古悠悠顛倒人泥茫茫宇宙
多少含靈愚智盡勞生終日貪圖競抵死奔
波沉滯觀烏兔嗟身世百年壽一春寐虛費
争如滿酌流霞送醉　助四大聊壯神氣辨
萬化休論富貴時時訪山谷道人游戲傚猖
狂物外高吟慶滑辣杯中美味開懷抱忘愁
繫解其紛挫其銳遥致青松皓鶴綿綿度歲
　　　木蘭花慢(轉輪)
歎靈源曠代本無極信優游自樸散形生銷
磨混沌落入行囚竛竮四方宛轉向迷津大
海苦淹留法界群情擾擾夢魂千古悠悠
淪流販骨如山知何日是程頭好鍛鍊真空
三光慧照萬劫雲收終須捨身𢬵命更惜頭
護面幾時休裂碎中間一點便超得岸神舟
　　　其二(西虢作善者多/而感應屢至)
伫登臨曠望湧雲氣北山興旋恍惚陰陽虚
無變化寥廓充盈奇峰狀如太華靄稜層峻
極染空青急雨翻益潑墨迅雷激電飛聲
威靈大騁神通三伏暑結凝冰歎是處飄風
良田遇害厦屋遭傾唯斯道鄕幸感屢涔涔
至也忽然輕深信皇天輔德善因惡果分明
　　　望海潮(學道)
神仙風範長生門户從來道德爲基餘外萬
般留心一念顛狂造作皆非真教示開迷自
上古軒轅龍駕騰飛代代相傳授至今日盡
歸依虚無千聖同規蓋摧殘嗜欲剖判天
機貪利喻讎觀身是夢婪躭不整容儀恬素
返希夷任垢面蓬頭紙襖麻衣行滿都抛却
泛寥廓步雲霓
　　　其二(脫俗)
堅牢基址清閑門户生涯不比塵緣幽曠大
山通明上士逶迤倣傚神仙勤動向巖前緩
植桂栽松藥圃芝田萬仞高峰下伴龜鶴度
流年　吾常志僻心顛愛簟瓢淡薄詞翰嘲
掀幽洞小溪開懷取興時成短句長篇馳馬
勝花牋任奮筆狂吟走霧飛煙放蕩如如性
混終日恣乾乾
　　　醉蓬萊(九月十八日/西虢劉氏醮)
乍三清鶴降萬里雲收昊天空翠玉磬琅琅
動乾坤聲銳盡日修齋虚堂設醮慶大仙恩
惠滿獻霞觥長歌妙曲留連師意　二九良
辰菊花開遍正是重陽素秋佳氣爛慢香風
健飄颻丹桂秀景稀逢上真難遇幸一時相
際鴈影沉沙蟾光照夜醺醺同醉
　　　齊天樂(憶法眷)
自東離海上元本三州四人同契異域殊郷
同行並坐終日相將游戲談玄論妙究方外
清虚道家真味唱和從容一時法眷情何義
如今分頭迥然苦志勤心磨鍊各逃傾逝既
是飄零難爲會合幽僻關山迢遞乾坤間隔
望落落猶如曉星之勢再遇何年駕雲朝上
帝
　　　漢宫春(苦志)
二十年間大魔交正陣約度千重狂弓迸箭
暗窗零落無窮因心睡覺透歷年無礙真宗
興慧劍群魔自然消散獨騁威雄　出入銳
光八表筭神機莫測天網難籠驅雲掃霧蕩
搖法界無蹤飛騰變化任太虛蕭瑟鳴風巡
四海峥嶸往來幾箇人同
　　　留客住(修道)
四元遇過華山共臨秦地詠歌談笑暗闡重
陽嘉趣無爲自令人化有幸天使官磨相間
阻東連海上奮三公高義大開門户　教行
普歎我離群忘形慵舉内省無愆外患何憂
何懼三光盛衰交變萬化恩害相生天地數
留身且住待青霄得志坦然行步
　　　梅花引(磻溪舊隱)
無名客無牽迫無桑無梓無田宅古巖前老
松邊長歌隱几徐徐考太玄玄中默論無生
死實際何曾分彼此貫千經協三靈包含萬
化都歸一念冥　行不勞坐不倦任行任坐
隨吾便晩風輕暮天晴逍遥大道南溪上下
平溪東幸獲忘形友月下時斟消夜酒酒杯
停月華清披襟散髪欣欣唱道情
　　　六么令(法性)
渾淪樸散天地始玄黄鳥飛兔走漸生群物
類開張一點如如至性撲入臭皮囊游魂失
道隨波逐浪萬年千載不還鄕　錯了鴻濛
體段僧愛日相望却認父母形骸做我好容
光劫劫輪迴販骨受盡苦和殃何人聞早尋
他歸路瑩然恢廓舊嘉祥
　　　芰荷香(乞食)
日奚爲信騰騰遶村覓飯充飢瀾門餓大撑
突走跳如飛張牙怒目待操心活齦人皮是
則是教你看家寧分善惡不辨高低　可歎
狺狺此物蓋多生乖劣一性昏迷談科演教
叮嚀掐耳難知雖然太上駕親臨無處慈悲
爲人早早修持還到恁時發憤應遲
　　　喜遷鶯(鍊心)
要離生滅把舊習般般從頭磨徹愛欲千重
身心百鍊鍊出寸心如鐵放教六神和暢不
動三尸顛蹶事猛烈仗虚空一片無情分别
關結除縲紲方遇至人金口傳微訣頓覺靈
風吹開魔陣形似木雕泥捏既得性珠天寶
勘破春花秋月恁時節鬼難呼唯有神仙提
挈



磻溪集卷之五





皤溪集卷之六友六
　　　　棲霞長春子丘處機撰
　　詞
　　　鳳棲梧(寄東方/學道者)
天下風光何處好八水三川自古長安道錦
樹屛山方曲遶天涯海角誰能到　既是抛
家須早早雲水登程莫戀閑花草直至潼關
西嶽廟教君廓爾清懷抱
　　其二(道友見訪/于磻溪)
孤僻嵁巖清淨界鑿土安身抱道忘知解道
友相看唯莫怪貧閑守拙無相待　富貴功
名堪倚賴多是多非尖嶮多成敗玉食馨香
終不耐簟瓢寂淡常安泰
今日恩量當日故知我前程迢遞時難度福
祐不弘天不助忽忽欲去無門去　走骨行
屍心已悟魂夢悠悠且向皤溪住幸謝街坊
豪傑户時時驀謂來相顧
　　　其三(迷懷)
西轉金烏朝白帝東望銀蟾皓色籠青桂漸
扣南華排菊會滿斟北海醺醺醉醉　卧終
南山色裏山色清高夜色無雲蔽一鳥不鳴
風又細月有如書天如水
　　　雙雙鷰(春山)
春煙淡蕩青山媚行雲亂飄空界花光石潤
秀出洞天奇怪户牖平高萬丈盡耳目臨風
一快多生浩劫塵情曠朗渾無纖芥　堪愛
逍遥自在踈枷鎖抛離業根冤債風鄰月伴
道合水品天籟無限崢嶸勝景盡賜與山堂
教賣千聖寶珠酬價問君誰解
　　　萬年春(土埪)
土穴秋來温温漸覺陽和勝幽棲興道家偏
稱疏懶多貧病　凛冽天寒葉落山川浄窗
前競雪飄風勁熱焙閑吟詠
　　　其二(衲衣)
衲襖秋來著身漸覺時相稱霜天浄暢懐游
興不怕西風勁　百片千條上下穿聯定寬
還正外疏狂性内放明珠瑩
　　　其三(杜鵑)
春暖煙晴杜鵑永日啼芳樹聲聲苦勸人歸
去不道歸何處　我欲東歸歸去無門路君
提舉有何憑據空說閑言語
　　　其四(驚睡)
秋夜沉沉漏長睡酷多思想須依仗道情和
暢不縱魔軍王　打疊神情物物離心上虚
空帳慧燈明放坐待金鷄唱
　　　忍辱仙人(虢縣元/押司求)
物外天機唯不審人間世事無過恁縱你英
雄官極品身如賃貪饕逼迫應圖甚　我自
飢餐並渴飮布裘不羡披綾錦飽暖之餘邪
僻禁虚堂任曲肱展脚和衣寢
　　　其二(春澤)
數載田苖長亢旱今春雨雪何滋漫嘉兆分
明知過半將來看掀天大熟謌謳滿　二月
花開成片段千株柳發排堤岸又待教人裝
好漢相呼喚提壺挈榼争跳竄
一澤天恩齊慶賀群生地著無飢餓愁態眉
間都蹴破還真箇盈街堆畝收田課　醖酒
邀賓時唱和排筵看食重堆種醉飽腥檀心
不挫驕矜過却憂福裏還生禍
　　　其三(春興)
春日春風春景媚春山春谷流春水春草春
花開滿地乘春勢百禽弄舌争春意　澤又
如膏田又美禁煙時節堪游戲正好花開連
夜醉無愁繫玉山任倒和衣睡
　　　其四(聲色)
豪氣衝天居列鼎笙歌聒地排瑶境玉鐙飛
虬衫帽整風流騁不知撲入璃璃井　滑壁
千尋光似鏡交加出路無門徑饒你玲瓏機
巧性難逃命與他送却頭皮影
　　　其五(妙用)
千古聖賢皆一軌亘初得得從心超除此逍
遥安穩地無餘理自然消息恬然美　不在
勞神并苦己般般放下頭頭是選甚花街并
柳市虚空體本來一物無凝滯
天下周游身不動人間照了心無用閑把虚
空頻趯弄行雲從八方上下輕收縱　兔角
錐兒鑽骨痛龜毛拂子敲山重掃蕩邪魔靈
物空清風送太平國裏乘鸞鳳
　　　黄鶴洞中仙(贈同/道)
都要奔波走誰肯堅心守南北東西總一般
此外無他有　踏盡鐵鞋迷不出菴門透水
到渠成本自然行滿功還就
　　　其二(虢縣渭/南濼裏)
此地風光勝人物俱相應水竹深藏數十家
户户知天命　我愛清虚景䇿杖尋幽徑每
日巡村轉一遭信步閑吟詠
　　　其三(自述)
故里在天涯海上無名士因遇終南陸地仙
挈我來遊此　素愛斷蓬飛野鶴孤雲志頂
笠披蓑人不知便是風狂子
　　　望蓬萊(贈王喬/二生)
王喬地一曲甚清嘉古道彎環連水石垂楊
榱橠帶煙霞桃李間桑蔴　其中有崇道兩
三家知命固窮皆淡薄樂天清儉不奢華隨
分保生涯
　　　其二(秦川)
秦川好一片錦紋華日出雨晴山色秀月明
風急水聲嘉千里浄無涯　余到此喜慶復
難加天祐恃豐堪養道地靈人傑不生邪時
復伴煙霞
　　　其三(南溪竹)
南溪竹騰秀入青冥直節虚心功未顯深根
固蔕道先明霜雪豈凋零　休悵恨大器晩
圓成自有孤高棲鳳質能教倜儻化龍形他
日看超昇
　　　其四(遊興)
飄蓬客天賜水雲閑自在行時無日月相隨
到處有蓑蠻風雨亦開顏　修鍊事地軸鎖
天關出有入無三尺劍長生不死一丸丹名
列上仙班
　　　青蓮池上客(入關)
重陽羽化登仙路兄弟如何措各各勤修生
覺悟通無入有靜思忘念密考丹經祖　一
時浩劫真容露放蕩情懷任詩句直待人間
功行具雲朋霞友爽邀風月笑指蓬瀛去
　　　其二(幽棲)
一從東别長安道西往磻溪廟漸扣南山名
跡沓洪溝冷淡土龕瀟洒北府何曾到　夜
深陌上行人悄獨聽巖前子規叫切切松梢
啼到曉聲聲相勸不如歸去争柰功夫少
　　　報師恩(嘲有/髭僧)
不僧不道不温柔九百人前不害羞覺性一
恃超法界知身億劫是吾囚　改頭換面人
難悟走骨行屍我不憂得意忘形還樸去從
教人笑不風流
　　　其二(渭南/濼裏)
一方勝景滿川稀水竹彎環四面圍簇檻名
花紅冉冉當門幽檜緑依依　争歌稚子春
風舞鬥巧靈禽曉樹啼社内人家三十户崇
真修道壓皤溪
一横嘉景日常新古栢森森四季春福地清
高稀俗事名壇恃復會仙賓　人人盡喜生
中國户户䖍心敬上真唯願諸公皆省悟同
登無漏出紅塵
　　　其三(贈道/友)
神仙縹緲太虚私世俗無由得見之幸遇門
庭開教化臨逢齋醮莫推辭　擔家造孽常
終日作福治心只暫時更到時來心不謹終
身何以報恩慈
　　　其四(踈慵)
懶看經教懶燒香兀兀騰騰似醉狂日月但
知生與落是非寧辨短和長　客來座上心
慵問飯到唇邊口倦張不是故將形體縱養
成貧病療無方
　　　金蓮出玉花(得遇/行化)
重陽師父昔日甘河曾得遇大道心開設教
東游海上來　天涯迴首挈得吾郷三四友
魏國昇遐驚動
秦川百萬家
　　　其二(自述)
蓬頭垢面不管形骸貧與賤抱樸頤神恬惔

無憂樂本真　氷姿玉體到了難逃沉土底
子羽潘安泉下枯髏總二般
　　　其三(法門寺/李生求)
一團殠肉千古迷人看不足萬種狂心六道
奔波浮更沉　天真佛性昧了如何重顯證
寶範仙宗覺後憑君豁蔽蒙
　　　其四(夏旱)
時當正熱正值天高時雨闕萬里晴暉雲欲
生來風旋吹　如鑪天地盡日炎炎鎔暑氣
物困人疲憶得前春嫌雨時
　　　其五(西虢/南村)
南村地勝曲水橫斜穿柳徑是處池塘拍塞
荷花映粉墻　高堂大厦户户如屏堪入畫
峻嶺崇崗日日生雲遥降祥
　　　其六青峯
雲收雨霽露出青峰寒骨勢野靜天空岌岌
高横碧落中　南溪無景與爾炎天銷日永
永日題詩不賦閑愁只賦伊
　　　其七(虢州與丹/陽致魔作)
登萊濰密四海皆聞頭插筆愛争多詞不肯
饒人些子兒　余今向道非似從前生計較
好弱都休腦後如今没筆頭
　　　悟南柯(下元醮喬/生簮菊)
白露三秋盡清霜十月初群花零落共蕭踈
唯有重陽佳景獨魁梧　爛慢真堪愛馨香
不可辜人人皆插滿頭敷試問喬公簪著一
枝無
爛慢黄金蘂輕盈白玉枝重陽留得下元時
醮謝星官特地獻真師　牒奏三天主聲聞
九地司存亡福慶已濳資大道洪恩兼付出
家兒
　　　其二(贈裴/滿子)
浩浩塵埃境翩翩幻化軀中情不解了須臾
任意奔波顛倒走崎嶇逗引中丹壞銷磨
内藏虚悲愁灾患共縈紆百便千方醫療不
能除
　　　鍊丹砂贈西(虢周/道全)
守分莫强圖遺日閑居樂天知命忍蕭疏萬
事休論成與敗兀兀前途失也本來虚得
也何如百年返覆乃須臾不似中心存道念
賢聖相扶
　　　清心鏡(警殺/生)
萬靈中人最貴超群化數屬三才品位愚夫
甚却騁兇頑便將爲容易　殺害生靈圖作
戲全不念地獄重重暗記一朝若大限臨頭
與他家愷氣
鬼神擒鞭撻跪愁開眼强欲思量巧計當頭
把業鏡高懸那冤家怎諱　拔舌剜心酬快
意全不似舊日馨香美味三塗任百毒陵遲
再生人卒未
　　　其二(贈醮衆信内/一强公病噎)
建齋筵須省可休羅列看食重重堆種本來
要薦福求恩却招殃惹禍　强老先生還見
麽莫不是受用於身太過如今縱百味珍羞
眼相看嚥唾
　　　玉鑪三澗雪(勸止同/道遊海)
最苦三冬冰雪難當萬里風塵天涯海角不
離身何處參同心印　況是中丹宛轉徒勞
外景因循争如作伴到青春看我行藏遠近
　　　其二(勤勞)
物外雖分端的天心未放玲瓏區區陌上走
西東也學浮生作夢　夢寐更勞數載巖龕
復度三冬待他消息顯真空放出凌雲螮蝀
　　　其三(自詠)
夜宿磻溪古廟曉登竹徑荒村日中無事餒
巡門淡飯求他一頓　不會深窮造化隨緣
且度朝昏是非人我絶談論却返生前混沌
一性昭彰乍顯二儀混合初融飄飄法界任
西東到處神光覆擁　萬籟寒泉湊頂八方
瑞靄騰空怡然獨向九霄中坐看浮生作夢
　　　其四(暮景)
杲日西沉遠隴輕飈南超洪崖飄飄逸興爽
情懷吹斷愁思俗態　漸漸放開心月微微
射透靈臺澄澄湛湛絶塵埃瑩徹青霄物外
日落風生古洞夜深月照寒潭澄澄秋色浄
煙嵐獨弄圓明寶鑑認得心田要妙咄迴
世俗貪婪自欣山谷卧松巖情願披麤食淡
　　　訴衷情(九日/後作)
紛紛霜葉亂飄颺時令過重陽黄花爛慢依
檻猶自吐清香　秋漸老夜彌長道情昌雲
菴入定法界游仙不動凄凉
孤城寒角韻悠颺風送入斜陽池塘菡萏無
色蘭畹有餘香　秋日短暮天長月華昌空
空寂照蕩蕩虚心一片清凉
　　　其二(風景)
長安風景古今奇吾道少人知天心地肺時
正生殺按樞機　靈物秀玉芝肥射虹霓山
頭凝望目下三川壓盡華夷
　　　解冤結(贈醮/衆)
山河已定干戈不起太平時八方和義齋醮
頻修盛答報虚空天地謝洪息暗中慈惠
千年一遇神仙出世幸遭逢莫生輕易供養
精嚴但一歳勝如一歲遇良辰大家沉醉
　　　其二(自詠)
當初學道憑空鍊己志衝天人間無比放曠
山林次後復逍遥雲水過夷門又臨秦地
飄蓬十載遊程萬里度關津崎嶇迢遞事事
請來但悟了般般總棄只隨緣布裘芒履
　　　其三(覓飯)
北方一日南方一日共東西四方交日夢寐
沉沉且往來遊行銷日待他年道心開日
百年短景都來幾日暗椎排今朝明日不覺
椎排到聖賢佳音來日洞天開是吾歸日
　　　翫丹砂遊歷
雲水飄飄物外吟醍醐默黙醉中斟神仙活
計道人心　容易肯争三寸氣尋常不貯一
文金清貧柔弱禍難侵
　　　其二(土埪/避暑)
仙院深沉古栢青森森寒影拂苔輕蕭條終
日爽人情　洞冷不知門外暑心閑唯覺腹
中清遶身渾似積冰凌
　　　其三(退道)
劍樹刀山雪刃橫千磨百拷死還生哀聲流
血苦難登　針刺著身猶害痛鋼鋩刳性莫
非疼如何淫放不修行
　　　無漏子(樂道)
去年禾今歳麥陸地如雲充塞豐稔世太平
年黎民各坦然　衆心安閑容易到處逍遥
無事昏告宿餒求餐坊村没阻顏
　　　其二(秋霽)
夕陽紅秋水澹雨過碧天如鑑籬菊綻塞鴻
歸長郊葉亂飛　上西山斟北海酩酊神游
仙界霜夜冷月華清醺醺醉未醒
　　　其三(假軀)
一團膿三寸氣使作還同傀儡誇體段騁風
流人人不肯休　白玉肌紅粉臉盡是浮華
粧點皮肉爛血津乾荒郊你試看
　　恣逍遥(贈道友)
昔種良因今生福地虚空感上真加衛開壇
闡化垂恩普濟凡一月於中建成三會
至日相呼臨時莫避乘齋且散心游戲家中
不足眉頭長繫也則是浮生過了半世
忙裏偷閑師前取意勝如那苦求庸昧連朝
抵暮貪生不已也道我爲人過了一世　假
使狂圖兼能巧智多方便藴成家計兒孫有
靠金珠没底終比□精神較些憔悴
　　　桃源憶故人(答丹陽)
虚空照耀明如鏡好弱頭頭皆應隨逐狀同
形影稍錯還提正　他人讒說渾虚佞遠道
狂言無證切告後來休聽默默依賢聖
故人别後閑吟罷寂寞雲溪瀟灑百尺孤松
影下獨弄周天卦　清風皓月雖無價妙手
奇工難晝欲向世間誇詫誰是分真假
　　　好離鄕(述懷)
獨坐向南溪一事無能百不知所愛冥冥煙
雨後東西雲綻峨峨列翠微　蒼骨太虚齊
冉冉寒光映日飛何事中心看不足忘歸似
有膏肓病著肌
亂車獨彎跧鼓腹高歌自在閑一枕游仙清
夢斷怡顔笑傲聲喧碧嶂間　日午啓柴關
雀躍徘徊望遠山山下有人來問道知難雀
臞無言笑却還
　　　蓬萊閣(仙山)
蓬萊闕漫漫巨海深難越深難越洪波激吹
怒濤翻雪玉霄東畔曾聞說虛無一境天
然别天然别鼇山不動蜃樓長結
　　　其二(述懷)
棲霞客西游棲在南溪側南溪側千尋赤岸
萬株蒼栢　無心只有輕雲白舉頭不見繁
華色繁華色空花雜亂世人貪得
　　　爇心香(學道)
大道無形方寸何憑在人人智見高明能降
衆欲解斷群情作鬧中閑忙中靜濁中清
情態如嬰懷抱如冰自蒙籠覺破前程吾言
至囑君耳深聽下十分功十分志十分成
征鴈回時野菊斒斕向深溪古洞彎跧孤吟
靜境獨鍊還丹被夜蕭條埪局促坐艱難
一性參差數載留連到如今方露因緣瓊珠
達地寶月通天便出玲瓏忘機構没孜煎
　　　下手遲(自詠)
落魄閑人本姓丘住山東東路登州自少年
割斷攀緣網從師父西遊　兀兀騰騰不繫
留似長江一葉孤舟任紅塵白日忙如火但
雲漾無憂
物外優游散誕身似青霄一片閑雲任虛空
來往呈嘉瑞但不惹纖塵　八表天游何所
親會三光日月星辰向閑中别没生涯事且
作伴爲鄰
　　　心月照雲溪(喬生/喪偶)
陰陽變化萬古同於此得失暫時間又何必
欣生惡死存亡壽夭都在百年中迴頭看北
邙山累累皆相似　身如賃舍性假權居止
何處是家鄕任六道循環驅使覺來放下不
受苦孜煎非眷屬莫憂他且要隄防自
　　　離苦海(贈周/道全)
知君好事從來慕争柰染浮華難去雖然欲
意宇飄蓬被繫脚繩兒縛住　怱怱頂上旋
烏兔切莫把光陰虛度神仙咫尺道非遥但
只恐人心不悟
　　　武陵春(渭南楊/五生朝)
新歲纔交生萬物時令近元宵瑞炁濛濛降
碧霄方誕謫仙苗　貌態堂堂殊勝敏歸道
厭凡囂石爛松枯壽更遥龜鶴等都饒
　　　水雲遊(自詠)
且住且住且向碧巖忘機絶慮自知得分薄
緣輕卒難爲顯露　支離幻化藏名譽搤年
光時序共皤溪一帶豪民結良因妙趣
　　　望遠行(因旱贈渭南王坦/公醮上諸道友)
九夏疲天旱萬物傷時熱筭都爲人心分外
生枝節鬥衣觧馬壯社火班行引拽小兄弟
虛耗村村結下士無邪正上帝分優劣□咱
心不同彼志胡漂撇啓䖍誠修齋念善因循
歲月望觀聖空裏相提挈
　　　烏夜啼(戒洗/麪)
嗚呼俗態行樂恣胸襟蓋論人情華世度光
陰陰陽返覆天地有浮沉福謝殃來悲痛怎
生禁　統年纔過腸冑飽初侵洗麪淘筋還
是競貪淫人無遠慮必有禍胎深禍未萌時
誰解預防心
　　　賀聖朝(靜夜)
夕陽沉後隴收殘照栢鎖寒煙向南溪獨坐
順風長聽一派鳴泉　迢迢永夜事忘閑性
琴弄無絃待雲中青鳥降祥恃證陸地神仙
　　　無夢令誡奢
陜右人人聽我福地好修因果天下不如斯
貧富一般行坐輕可輕可輕可驕矜太過
皇統年時飢餓萬户愁生眉鎖有口却無餐
滴淚謾成珠顆烖禍烖禍烖禍臨頭怎趁

磻溪集卷之六










