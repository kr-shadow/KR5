#+TITLE: 太微靈書紫文仙忌真記上經-東晉-
#+DATE: 2016-06-11 12:26:49
#+SOURCE: github.com/kanripo/KR5a0180 master c3d2daef                
三經同卷雨三
　太微靈書紫文仙忌真記上經
　虚皇天尊初真十戒文
　太上九其妙戒金籙度命㧞罪妙經

太微靈書紫文仙忌真記上經
　(方諸青童君上清乃鈔傳於朱火丹陵/龔仲楊㓜陽使授南宫諸成真人者)
青童君曰學仙之難非一條也難者非俗間
之難也仙難固有不可得而書焉夫人雖有
仙相當得昇騰然復有敗仙相者十條若雖
恃此仙相猶犯而敗之亦不得仙矣今宻吿
有相之人子其奉焉
第一勿好淫淫則魂液外漏精光枯竭神燋
魄散骨薄髓穢魂號靈府上聞天閣三宫權
爭胎英悲錯此一敗仙相
第二勿爲隂賊凶惡凶惡則黃庭竸亂三尸
好殺魂神闚姦魄鬼干室目光兵散口生傷
氣此二敗仙相
第三勿醉酒醉酒則形質淪壞神真交錯魂
忘本室魄遊邪宅赤子飛颺喉腦火竭此三
敗仙相也
第四勿穢慢不盛穢慢不盛則清靈失真精
魂不居三宫生蟲赤子浮游血濁髓臭神光
失廬一魄走邪門求我死書此四敗仙相也
第五勿食父母本命獸肉則元形喪始根本
亡度胎神號咷絳君呌慕三魂𢡖毒魄索丘
墓此肉入口命墜長夜此五敗仙相也
第六勿食巳身本命獸肉則形神犯真泥丸
減落三宫閑門嬰兒交錯魂爽飛逐魄求棺
槨此六敗仙相也
第七勿食六畜肉則炁形鬱臭精靈濁滯腦
黄齒枯脾育死氣魂不受真魄生邪勃身沈
長淵骨願土没此七敗仙相也
第八勿食五辛之菜則五藏惡𦤀三華潰亂
神不正達精胎下淪魂魄生離赤子煩頓飛
靈失守眼光流逮此八敗仙相也
第九勿殺生昆蟲以上則兵對萬物束骸血
怨形暴魄凶魂氣交戰胎靈彷徨真兒逃散
泥丸姧狂赤子棄叛尸形湯鑊水煑火爛此
九敗仙相也
第十勿北向便曲仰視三光勿北向理髮解
脱衣裳勿北向唾罵犯破毀王破謂歳下辰
也王謂王氣之所在也勿怒日月星辰勿以
八節日行威刑勿以月朔日怒恚勿以六甲
日食龜龍鱗甲之物肉勿以丙午目食雉肉
勿以丙子日食黒獸物肉勿以庚申日行隂
陽與婦人同床而卧勿以乙卯日大醉勿以
正月四日北向殺生勿以二月九日食魚勿
以三月三日食諸五藏肉百草心勿以四月
八日殺草伐𣗳勿以五月五日見血勿以六
月六日起土勿以七月七日思存惡事勿以
八月四日市諸履屐諸附足之物勿以九月
九日起床席勿以十月五日罰責人勿以十
一月十一日不沐浴勿以十二月晦内三日
不齋燒香念仙也諸如此忌天人大禁三官
告察以是爲重罪矣或令人三魂相疾七魄
流競或胎神所憎三宫受惡之時也是以惡
夢交於丹心妖魅乗其朱闕精液𧢻犯神真
恍惚流變多禁莫識忌術子能奉修則爲仙
才不奉天禁則爲傷敗者也學道者至秋分
之日皆當存真齋戒勿念邪惡心當常願飛
仙古之神人曰子欲昇天慎秋分罪無大小
皆上聞以罪求仙仙甚難是故學道爲心寒
此真要言也若長齋道士秋分日中皆謝七
祖父母下及一身罪過求自改之誓也自非
真正絶世之性慎於此日謝罪慎之
青童君曰子知仙相爲不急宜知敗相爲宻
要世濁之人徒有其骨形豈悟相濟之蹊路
乎夫學道者第一欲得廣行隂德慈向萬物
救人艱厄度人危難輕財重道施惠布德不
悋財寳投之窮地啓誓真氣虛心跪請是以
古之至言謂耕種福田以取登仙者也


太微靈書紫文仙忌真記上經(終)





