#+TITLE: 靈寶無量度人上品妙經符圖-宋-徽宗
#+DATE: 2016-06-11 12:26:49
#+SOURCE: github.com/kanripo/KR5a0148 master 2bfbb2f6                
靈寳无量度人經符圖序調一
　　　　宋徽宗御製
原夫華靈隱藹藏三炁於鴻濛神景含輝潛
萬眞於至頥虚无鬱秀劫化自然中有妙極
神一挺生是爲
元始之尊開圖帝先凝粹流形之本玄黃植
象之宗也故其判闢天地分序隂陽四始循
度八索盈𧇊並禀承於上德咸統𨽻於司權
騭配其神恊孕其性列位開方造育裁成九
和十合无物不臻綿綿而來難極難窮道以
强名號爲靈寳蓋靈寳者太元生化之本根
也自爾幽機發明啓迪晨精當思上古立運
之前融結萬品朗耀英鮮至理昭彰於龍漢
妙文煒著於赤明圓羅敷燦周布雲章五方
煥落八角垂芒微藴遁於眞奥神用晦於元
綱將恢大敎慈惠流芳書按於皇人之筆義
宣於
太上之言或爲符圖或爲隱篇或演妙於浮
黎之上或藏玄於黍米之珠或付之於我等
或受之於玉虚或秘在於蘂珠芝宫或嚴崇
於神府華堂開聮品秩别類分條散則經維
於六甲之數合則總括於一元之標爲大法
梁超渉玄津无所不度无所不禳撫運數於
窮厄保祥社於隆昌安鎮國祚封掌山川巍
巍大範靡不彌綸此其謂之靈寳者實爲元
大之髙稱焉在其上館大有之宫寳禁此經
萬天至重有勤苦而聞者須審其賢遵明科
於紫微之格視俯仰於神王之儀不許輕出
萬劫一傳我昔總眞玉境開化妙庭擁瑞霞
之九映飛鳯蓋於三華陟耀景之龍臺盻運
㑹於元扃考校曆數稱慶太平仰祈
上帝降世度人後五壬辰庚子之年炁應九
陽邪法消蕩正道方行開悟群黎授度无窮
是其時也啓紫泥之寳笈解玉鑰於琅函瓊
編蘂簡當用宣明希眞之子得以見之豈不
幸哉我每居於碧琳之房宴接於玉晨之範
嘯詠髙虚硏擴微詮備明要於神府覽至理
於澄鑑故得披釋元義齊玄妙輪辯深㫖於
本章析宛麗於靈音闡无量之樞轄精詳究
於杳㝠將可以登玄峰於萬仞濟浩蕩之溺
淵者焉蓋濯羅騰煥於虛清无不照於幽沉
之間妙紀敷揚存乎簡易之道昭昭可别開
悟有缘學者无忽於至用修而進之則可以
召靈炁於三關藹寳華於九户功滿德就名
書上清逸轡髙上翺翔太明德化之大豈可
議其津極者哉














靈寳无量度人上品妙經符圖卷上
　靈寳者以至道言之即是神化之生也混
　沌一判元始開圖眞炁羅絡普植神靈滋
　演長存生成无窮蓋人之生也唯物之珍
　具其情識變用无方原其大本悉禀天常
　覆載陶育包括紀綱神降爲靈炁聚爲寳
　神降炁聚具質成形无所不生无所不明
　无所不立无所不成是以左居无英右結
　白元太一司命桃康合延三眞九宫散布
　俱全復何擬議而容心焉故其黍珠納受
　无鞅媾孕傳播蕃息綿昌大以天地小以
　一形下逮草木品彚之貞莫不由此經營
　自然故其道也彌綸萬天範圍十地推運
　隂陽調和寒暑統行八卦率御三元部制
　鬼神保養民物故其文也招眞召靈度人
　无量爲萬道之宗稱上品之經者也蓋靈
　寳一門洞該三道上通上清下兼洞神神
　炁玄合元精之根巍巍其名崇大尊髙莫
　甚於此者矣
道言昔於始青天中碧落空歌大浮黎土










　天眞皇人以紫筆記靈寳之炁交始青之
　炁變化之象也主世間及天地鬼神之生
　道能資蓄生炁以抱魂結錬以得眞也兆
　能有之以青書竹帛之上面西北服之保
　生延年神炁不散固全生道也佩之則生
　炁歸身返老囬嬰應運滅度身經太隂帶
　服始青變化之圗始青帝君與兆同昇逍
　遥太空也












　天眞皇人曰碧落之炁在人物爲縷脉筋
　絡連貫穿注其炁生於碧落始青之天在
　人生三百六十脉三百六十經三百六十
　絡又生眇絡支絡絲絡絡大範之炁以
　爲其元中結此文以成圖佩用者神仙以
　碧書尺素召十方天眞空歌一奏萬聖齊
　聞服用施行亦同上法














　天眞皇人紫筆定書以青爲地黃爲文赤
　爲界封此圖爲浮黎土者區貫蹠穴之所
　在也中黄太上明梵之炁囬旋流演以正
　域内宫闕樓觀之所存有能佩之百神朝
　身三界司迎魔王禀命五帝侍軒中黄太
　一帝若與兆洞章同升紫房此圖主人脾
　胃榮養太和服用同前法
受元始度人无量上品元始天尊當說是經
周回十過以召十方始當詣座天眞大神上
聖髙尊妙行眞人无鞅數衆乗空而來飛雲
丹霄緑與瓊輪羽蓋垂廕流精玉光五色鬱
勃洞煥太空七日七夜諸天日月星宿璇璣
玉𢖍一時停輪神風靜嘿山海藏雲天無浮
翳四炁朗清一國地土山川林木緬平一等
無復髙下土皆作碧玉無有異色衆眞侍座
元始天尊玄座空浮五色師子之上說經一
遍諸天大聖同時稱善是時一國男女聾病
耳皆開聦說經二遍盲者目明說經三遍喑
者能言說經四遍跛痾積逮皆能起行說經
五遍久病痼疾一時復形說經六遍髮白反
黑齒落更生說經七遍老者返壯少者皆强
說經八遍婦人懷孕鳥獸含胎巳生未生皆
得生成說經九遍地藏發泄金玉露形說經
十遍枯骨更生皆起成人是時一國是男是
女莫不傾心皆受護度咸得長生
道言是時
元始天尊說經一遍東方無極无量品至眞
大神无鞅之衆浮空而至說經二遍南方無
極无量品至眞大神无鞅之衆浮空而至說
經三遍西方無極无量品至眞大神无鞅之
衆浮空而至說經四遍北方無極无量品至
真大神元鞅之衆浮空而至說經五遍東北
無極无量品至眞大神无鞅之衆浮空而至
說經六遍東南無極无量品至眞大神无鞅
之衆浮空而至說經七遍西南無極无量品
至眞大神无鞅之衆浮空而至說經八遍西
北無極无量品至眞大神无鞅之衆浮空而
至說經九遍上方無極无量品至眞大神无
鞅之衆浮空而至說經十遍下方無極无量
品至眞大神无鞅之衆浮空而至十遍周竟
十方無極天眞大神一時同至一國男女傾
心歸仰來者有如細雨宻霧无鞅之衆迮國
一半土皆偏陷非可禁止於是
元始懸一寳珠大如黍米在空玄之中去地
五文无始登引天眞大神上聖髙尊妙行眞
人十方無極至眞大神无鞅數衆俱入寳珠
之中天人仰看喉見勃勃從珠口中入旣入
珠口不知所在國人廓散地還平正無復欹
陷元始即於寳珠之内說經都竟衆眞監度
以授於我當此之時喜慶難言法事粗悉諸
天復位儵歘之間寂無遺響是時天人遇值
經法普得濟度全其本年無有中傷傾土歸
仰咸行善心不殺不害不嫉不妬不滛不盜
不貪不欲不憎不𡜍言無華綺口無惡聲齊
同慈愛異骨成親國安民豐欣樂太平經始
出教一國以道預有至心宗奉禮敬皆得度
世
道言元始天尊說經中所言並是諸天上帝
内名隱韻之音亦是魔王内諱百靈之隱名
也非世之常辭上聖巳成眞人通玄究微能
悉其章誦之十過諸天遥唱萬帝設禮河海
靜黙山嶽藏雲日月停景璇璣不行鮮魔束
形鬼精滅爽廻屍起死白骨成人至學之士
誦之十過則五帝侍衛三界稽首魔精䘮眼
鬼妖滅爽濟度垂死絶而得生所以爾者學
士穢炁未消體未洞眞召制十方威未制天
政德可伏御地祇束縳魔靈但却死而巳不
能更生輕誦此章身則被殃供養尊禮門户
興𨺛世世昌熾與善因縁萬災不干神明護
門斯經尊妙獨歩玉京度人无量爲萬道之
宗巍巍大範德難可勝
道言凡誦是經十過諸天齊到億曽萬祖幽
魂苦爽皆得受度上昇朱官格皆九年受化
更生得爲貴人而好學至經功滿德就皆得
神仙飛昇金闕遊宴玉京也上學之士修誦
是經皆即受度飛昇南官世人受誦則延壽
長年後皆得作尸解之道魂神暫滅不經地
獄即得返形遊行太空此經微妙普度無窮
一切天人莫不受慶無量之福生死蒙惠上
天所寳不傳下世至士齎金寳効心盟天而
傳輕泄漏慢殃及九祖長役鬼官侍經五帝
玉童玉女各二十四人營衛神文保護受經
者身
道言正月長齊誦詠是經爲上世亡魂斷地
逮役度上南宫七月長齋誦詠是經身得神
仙諸天書名黄籙白簡削死上生十月長齋
誦詠是經爲
國王帝主君臣父子安鎮國祚保天長存世
世不絶常爲人君安鎮其方民稱太平八節
之日誦詠是經得爲九宫眞人本命之日誦
詠是經魂神澄正萬炁長存不經苦惱身有
光明三界侍衛五帝司迎萬神朝禮名書上
天功滿德就飛昇上清
　道言行道之日皆當香湯沐浴齊戒入室
　東向(誦經之日先被服漱置經於案然/後焚香禮請跪啓修誦之意即東向)
　(止坐焚香披讀注心歴目微聲誦詠若或/錯悮則却上三十字讀勿促勿速苟貪遍)
　(數翻爲失功悮人不少調聲誦詠令神魂/和暢常令香炁不絶於室己下依法存叩)
　叩齒三十二通上聞三十二天心拜三十
　二過(叩齒者當以中齒上下兩兩相叩今/響内以集神外以徹天眞誥云叩齒)
　(以集神咽津以和眞次則存拜三十二天/每想天帝存一拜之從東北方首始東行)
　(左旋止/於西北)閉日靜思身坐青黃白三色雲炁
　之中(玄炁青元炁/黃始炁白)内外蓊冥有青龍白虎
　朱雀玄武獅子白鶴羅列左右日月照明
　洞焕室內項生圓象光映十方如此分明
　宻呪曰(青龍左白虎右朱雀前玄武後狮/子左右各兩行行有其八對坐相)
　(望白鶴亦然日在額左月在額右光明一/室項生圓象九色相間青赤黄白黒緑紅)
　(紫紺照徹十方存令分明如/覩即宻呪云密者口動無聲)
　貪羅鬱羅符無蘇陀太冲太極隂陽包和
　出有入無出生入死鬼神莫測變化自然
　元始混炁玄中又玄上干有頂下洞太淵
　誦之一徧沉痾自痊鍊魂浴魄眞陽自全
　齋戒禮誦萬過飛仙無上秘呪萬神綿綿
　心中心呪重復宣傳貪羅洞輪玉清太極
　九炁氤氲分靈而然降注付身形神俱妙
　變化飛昇一如令格統攝萬靈急急如
　律令
無上玄元太上道君(玄元始三炁化生三寳/各居一天三天在人額)
(上髮際中爲清微天天寶君治之左爲禹餘/天靈寶君治之右爲太赤天神寳君治之凡)
(誦經當存/思三帝君)召出臣身中(請我身/中衆官)三五功曹(直/使)
(功曹在心從口岀正一功曹在膽從左目出/治病功曹在脾從鼻凖出左玄功曹在肝從)
(右目出右玄功曹在肺從鼻出上部功曹從/眉間出中部功曹從口中出下部功曹從臍)
(間/出)左右官使者(左官使者在左脇/右官使者在右脇)侍香金童
(在左/眉問)傳言玉女(在右/眉間)五帝直符(五帝五藏有/五帝直符五)
(帝又有左扶/右扶侍中)直日香官各三十六人出(上中/下三)
(境毎境八人三八二十四人三䰟七魄隂陽/二君共三十六人。搯玉皇訣移下至丑勤)
(至巳上/剔岀)關啓所言(受法籙即具位如未受法/籙即言奉道弟子當盡心)
(中所欲言然亦貴/在簡當至誠然奏)今日吉慶長齋(今日某日/言慶隨其)
(日言之如長齋即言長/齋如不長齋即不言)清堂修行至經(若知/三洞)
(中盟之道見行事即言修行至經自非/此人即不言修行至經但言清堂誦經)無量
度人(或爲一事而誦即言爲某事誦經若爲/十方幽爽乃可無量度人之句言之)
臣及甲乙轉經受生(若常時自誦即言臣及/祖考若爲他人即言臣)
(爲某人但以意而陳述甲/乙者某人某人之理也)當願所啓之誠上
徹徑御
无上三十二天元始上帝至尊几前(元始上/帝者即)
(非元始天尊乃上帝高尊位齊/元始者或云元始上帝即天尊)畢引炁三十
二過(引者以鼻引而咽之三十二過者東南/西北方每方八天各一引東方青炁納)
(於肝南方赤炁納於心西方白炁納於肺北/方玄炁納於腎洞徹五臓之内然後誦經)
東向誦經(東方長生之方諸天所尊重誦經/之格初一遍從序誦起至此存思)
(畢即誦後經第二遍則直從元始无量度人/上品妙經起誦毎十遍爲一過若欲禳禬濟)
(拔之類須得十遍爲佳以遵十回度人之義/也或有事務暫起亦得若經時稍乆即須依)
(前誦序/存思)



靈寳无量度人上品妙經符圖卷上





靈寳无量度人上品妙經符圗卷中調二
元始洞玄靈寳本章上品妙首十迴度人百
魔隱韻離合自然
　　　混洞赤文章
　元始開運太玄肇靈虚極无象一炁流形
　化生二景五緯凝精混合自然怛除結嬰
　總眞布景煥赫九清炎持廓奕七紀齊并
　祈師盧浩丹天耀晶朱光錬度赤靄散明
　三華鬱秀輝映帝晨


































　太極妙化神靈混洞赤文章昔天眞皇人
　降玉隆騰勝天授虚皇天尊霄寳大法謂
　東華上𡖥洞神大夫領下元生籍左官及
　諸仙官曰九霄總梵八帝治天非混洞赤
　文不能攝化九陽而明天度是以神霄玉
　清虚皇天泛上靈景華九陽清眞虛梵之
　炁而成天境丹霄南極玉文天泛丹靈妙
　華洞陽景眞元梵之炁而成天境碧霄太
　虚眞極天泛廣靈太華上陽元眞靈一之
　炁而成天境玉霄玉靈素華天泛玉靈素
　華純陽至眞元一之炁而成天境太霄太
　靈眞元天泛大靈洞華三陽九眞太一之
　炁而成天境琅霄素靈皓元天泛素靈皓
　華六陽洞眞至一之炁而成天境紫霄元
　靈上極天泛元靈紫華清陽妙眞天一之
　炁而成天境景霄妙靈寳華天泛妙靈霄
　華景陽精眞虚一之炁而成天境青霄玉
　華無極天泛青靈玉華元陽天眞純一之
　炁而成天境此九霄九天皆混洞赤文之
　所開化明煥妙梵清英紫丹上靈之秀而
　成天篆眞文矣故赤文化混洞混洞化彌
　羅總天元九炁之道下復九因至八梵眞
　玉宫亦此文之化也是以太丹天内有赤
　明帝宫宛利城棄腎世界梵寳丹靈赤帝
　君所理中有朱陵之府流火之庭大炎之
　宫赤明之館丹丘火池
　元始夭尊鍊眞文之所乃混洞赤文之所
　化梵也天中中下二眞由不能得此吾以
　文文并混洞梵元圖並付之於汝此去六
　大運亨壬辰合度庚子政化自然敷露其
　諸秘妙符應皆定莫可測矣
　　　混洞赤文梵元之圗











　乃神霄玉府三五璇璣中黄分炁九霄混
　陽元梵彌羅之炁化生九天其所行之法
　具三五璇璣洞陽天仙秘籙中此不備載
　　　混洞赤文九光之炁化生九天之圗










　九霄朕兆之初攝洞陽九光之炁混洞赤
　文招攝天元分靈散炁而成九霄其諸玄
　奥神府内禁所秘至重不可輕露
混洞赤文无无上眞元始祖劫化生諸天開
明三景是爲天根上無復祖唯道爲身五文
開廓普植神靈無文不光無文不明無文不
立無文不成無文不度無文不生是爲大範
天中之天鬱羅簫臺玉山上京上極無上大
羅玉清渺渺劫仞若亡若存三華離便大有
妙庭金闕玉房森羅淨霐大行梵炁周回十
方中有度人不死之神中有南極長生之君
中有度世司馬大神中有好生韓君丈人中
有南上司命司録延壽益度厄尊神廻骸
起死無量度人今日校録諸天臨軒
東方無極飛天神王長生大聖無量度人諱(忽)
南方無極飛天神王長生大聖無量度人諱(飛)
西方無極飛天神王長生大聖無量度人(菩)
北方無極飛天神王長生大聖無量度人(雲上)
東北無極飛天神王長生大聖無量度人(度仙)
東南無極飛天神王長生大聖無量度人(无鏡)
西南無極飛天神王長生大聖無量度人(滌色)
西北無極飛天神王長生大聖無量度人(郁/那)
上方無極飛夭神王長生大聖無量度人(玃元)
下方無極飛夭神王長生大聖無量度人(瑛)
十方至眞飛天神王長生度世無量大神並
乘飛雲丹轝緑輦羽蓋瓊輪驂駕朱鳯五色
玄龍建九色之節十絶靈幡前嘯九鳯齊唱
後吹八鸞同嗚獅子白鶴嘯歌邕邕五老啓
途群仙翼轅億乘萬騎浮空而來傾光廻駕
監眞度生諸天丞相南昌上宫韓司主録監
生大神執録把籍齊到帝前隨所應度嚴校
諸天普告三界

　　　普告三界符






無極神鄉泉曲之府北都羅鄷三官九署十
二河源上解祖考億劫種親疾除罪簿落滅
惡根不得拘留逼合鬼群
　　　元女台符命






元始符命時刻昇遷北都寒池部衛形魂制
魔保舉度品南宫死魂受鍊仙化成人生身
受度劫劫長存隨劫輪轉與天齊年永度三
塗五苦八難超凌三界逍遥上清上清之天
天帝玉眞无色之境梵行
　　　三境玉函隱諱
　䡠𨊧𨋫軿𨌩𨎿𨊸
　𨌒𨌑昊天承三炁玉皇付右天
　𨎿䡇輔軸軒轅輑朝䡩𨋔
　軌䡇正一元天位三皇軓䡩𨋔
　朝上清篇南樞及五斗三元降界仙
　拘凡施濟苦輁軚𨌉輔三
　境法門圓隱唱髙天𨌩輣鞮輅
　大醜墮罪更無原
　　　四方總隱諱
　𨍧𨍆䡠𨊧𨋫𨎿䡇朝
　𨌩
　　　三清金闕隱諱
　天寳玉清大洞尊神軿轍
　靈寳玄集元華大神輔輵䡇䡠𨊧𨌩
　神寳開集洞元合明
　玉皇浩渺天皇上宸一炁三象四炁天分
　三十五正䡠𨊸璇璣上府九炁紛紜
　大梵通集三元輔宸乾元坤毋玉匱流文
元始靈書上篇道君撰
　　　東方八天
太黃皇曽天帝鬰繿玉明(正音云開玄攝明/天炁黄係梵炁)




太明玉完天帝須阿那田(正音云梁女道靈/天炁緑係壁宿)




清明何童天帝元育齊京(正音云明生九眞/天炁青係音宿)



玄胎平育天帝劉度内鮮(正音云飄輪黙然/天炁赤係危宿)




元明文舉天帝醜法輪(正音云開生舒/天炁蒼係虛宿)






上明七曜摩夷天帝恬懀延(正音云延虛明/天炁黒係女宿)




虛無越衡天帝正定光(正音云鏡無翹/天炁碧係牛宿)



太極濛翳天帝曲育九昌(正音云阿洋明/天炁紫係斗宿)




　　　南方八天
赤明和陽天帝理禁上眞(正音云治安保仙/天炁白係梵炁)





玄明恭華天帝空謡醜音(正音云飛音洞靈/天炁黄係箕宿)




曜明宗飄天帝重光明(正音云翹貞英/天炁緑係尾宿)



竺落皇笳天帝摩夷妙辯(正音云難玄明/天炁青係心宿)




虛明堂曜天帝阿𨚧婁生(正音云彌玄明/天炁赤係房宿)






觀明端靖天帝鬱宻羅千(正音云朗觀曜明/天炁蒼係氏宿)




玄明恭慶天帝龍羅菩題(正音云威清道玄/天炁黒係亢宿)



太煥極瑶天帝宛黎無延(正音云洞眞永瑶/天炁碧係角宿)




　　　西方八天
元載孔昇天帝開眞定光(正音云閣光竟真/天炁紫係梵炁)





太安皇崖天帝婆婁阿貪(正音云阿瑰/天炁臼係軫宿)




顯定極風夭帝招眞童(正音云田成/大炁黄係翼宿)



始皇孝芒天帝薩羅婁王(正音云君華大權/天炁縁係張宿)




太皇翁重浮容天帝閔巴狂(正音云惠威光/天炁青係星宿)






无思江由天帝明梵光(正音云朗法元/天炁赤係柳宿)




上揲阮樂天帝勃勃監(正音云鬰元眞星/天炁蒼係鬼宿)



无極曇誓天帝飄弩穹隆(正音云飛天虛英/天炁黒係井宿)




　　　北方八天
皓庭霄度天帝慧覺昏(正音云无清明/天炁碧係梵炁)





淵通元洞天帝梵行觀生(正音云法權道先/天炁紫係參宿)




太文翰寵妙成天帝那育醜英(正音云靈薰慧光/天炁白係觜宿)



太素秀樂禁上天帝龍羅覺長(正音云陽威耀清/天炁黃係畢宿)




太虚无上常融天帝總監鬼神(正音云攝靈眞/天炁緑係昴宿)






太釋玉隆騰勝天帝眇眇行元(正微道明/炁宿)




龍變梵度天帝運上玄玄(正音云掬靈妙光/天炁毒係婁宿)



太極平育賈奕天帝大擇法門(正音云永玄乆生/天炁蒼係宿)




　此諸天帝玉諱皆以赤晶之玉碧字刻之
　秘於上清帝宫之中矣
　三十二天三十二帝諸天隱諱諸天隱名天
中空洞自然靈章諸天隱韻天中之音天中
之尊天中之神天中大魔天中之靈九和十

合變化上清無量之奥深不可詳敷落神眞
普度天人今日欣慶受度歴關諸天

　　　歷關諸天符






請滅三惡斬絶地根飛度五户名列太玄魔
王監舉无拘天門東斗主筭西斗記名北斗
落死南斗上生中斗大魁總監衆靈
青帝護魂(護得道者三魂/使其通靈澄微)
　　　青帝歌曰
東望重拜手蒼帝玉皇君靈風鼓橐籥育物
布元春雲龍轡嚴駕玉衛擁瓊輪枯萌泛霑
及太惠無不均萬仙歌以道委曲戒天人心
根迷自固拱跽戴洪仁
　　　青帝護魂之符姓𨶒(諱開明字/靈威仰)





　右青書白素佩之以立春之日受若吞服
　書以竹膜上三枚
白帝侍醜(侍得道者七魄使/無散亂閉絶鬼道)
　　　白帝歌曰
六甲抱金關七政守靈壇流鈴擲化火威劎
巨龍蟠懇彼素靈眞明憲孰敢干束制妖鬼
魔凛落霄風寒沴炁旣巳息萬天俄而安眞
儔荷大庇抵顙相歌懽
　　　白帝侍魄之符姓上金(諱昌開字/耀伯寳)






　右白書紫素佩之以立秋之日受若吞服
　書以竹膜上四枚
赤帝養炁(赤帝主火能生養元炁黄帝曰壯/火食炁少火生炁炁得温而後養)
　　　赤帝歌曰
太景開玉樞洞堂啓金除騫林廕瑶砌丹鸞
踏瓊株寳房名曲麗明璫神所居飛遊豁雲
道引目盻眞都天日永不夕重煙鎻清廬太
上勑印開帕几羅簡書裨風樹玄化慤辛諒
有餘
　　　赤帝養炁之符姓洞浮(諱極炎字/赤熛弩)





　右丹書黃素佩之以立夏之日受若吞服
　書以竹膜上二放
黒帝通血(護育得道之人使血脉通利榮盛/一身无有窒礙黑帝太元水帝也)
　　　　　(水在人身/而爲血)
　　　　黒帝歌曰
无質統有物淵兮上帝心不啓不發道蘊妙
化機深恐爾漏未盡隂想忽侵滛轉輪无涯
波苦道相迷㝷萬年甞謹約一旦自煙沉无
冲落鬼境殃譴不可任
　　　黑帝通血之符姓黑節(諱靈㑹字/隱侯局)





　右黑書青素佩之以立冬之日受若吞服
　書以竹膜上一枚
黃帝中主(營衛中府拘制萬神不令錯越若/近取一身則肝藏魂肺藏魄絳宫)
　　　　(丹田二炁交媾則赤炁下降玄泉/上升心藏血腎藏精二炁返復交)
　　　　(相生養黃庭之/中神意所在也)
萬神無越
　　　黄帝歌曰
黄天拱中宸控駕玉化根翹機貫億曆洞朗
闢四門大有混皇眞糺制星宿魂非帝道不
運有方顂之存威忿即霜秋和預爲陽春生
成握元紀仰荷戴无垠
　　黃帝中主之符姓通班(諱元成字/含樞紐)



　右黃書絳素佩之以土王之日受若吞服
　書以竹膜上五枚
青天魔王巴元醜伯赤天魔王負天擔石白
天魔王返山六目黒天魔王盥醜朗馥黄天
魔王橫天擔力五帝大魔萬神之宗
　　　東方青靈始老青帝消魔王呪曰
洞耀育元晶青華開太明布育九天炁始生
荐无英扶陽通攝御丹林合總眞積霄始暉
上鬱疉明霞晨靈光煥羅落衛育保形魂混
化合玄景仁惠消魔群萬遍道巳超功當書
上清
　　　南方丹靈眞老赤帝消魔王呪曰
三炁藹靈闕明虚煥王丹朱陵有帝眞華雲
飛絳軿統御萬界中撫運超億千執策按簡
録洞章敷神篇解結散禍根流金摧兇姦志
能成此道魔試俱無前保度㝠劫津宴眄無
窮年
　　　西方皓靈皇老白帝消魔王呪曰
西靈徊七度太渺鬱明華白元維我神皇眞
御景霞皎皎三素輝昭昭破百邪攝音延至
炁金晶育三田練結固玉質寳耀映瓊鮮魔
精當滅試逮地無沉連𨓜轡髙清館齊輪太
上仙
　　　北方五靈玄老黑帝消魔王呪曰
北玄三秀藹太上紫皇居總炁攝幽機造化
敷靈綱下統虚危精寳育天元房靈通太妙
神纒羅衛百關豁落滅魔試凶災永不干大
道保自然壽命無虧殘萬劫享慶㑹白日登
雲輪
　　　中央元靈元老黃帝消魔王呪曰
混化歸冲妙元皇總帝靈眞老閉黃闕四御
齋玄鈞圓華太張上同擕堅玉君結津固百
骸瓊耀擁胎仙晨暉注明景魔映自滅形萬
道保無虧返老回童嬰五㑹合一炁飛馭超
雲京
　　　青天魔王制邪玉文姓斌(諱齒成/巴)
鬰藹蒼晶洞景開明始陽九炁停華育魂流
英妙府靈眞上神瓊碧雲冠飛光羽群青腰
王女太上眞人保度仙籙消魔却氛





















　右文與青帝大符通靈合變節度同功
　　　赤天魔王制邪玉文姓佛(諱由/肅)
昌陽眞老赤靈尊神統御丹天檢制魔群嚴
駕朱鳯三角之麟上道泰清玄元之根炎熛
三炁盤徊降雲育養丹府保制長存




















　右文與赤帝大符通靈合變節度同功
　　　白帝魔王制邪玉文姓赤(諱張/布)
七靈皓炁三景元眞中有皇老制攝魔精庚
辛官將七十萬兵羽旗雲節金虎雲奔斷除
妖妄練育華英與道長存歷劫无傾





















　右文與白帝大符通靈合變節度同功
　　　黑天魔王制邪玉文姓徐(諱直/事)
北隂鬱單玄炁之宫帝眞靈㑹驅神駕龍室
有玉女夜光之童掌握圗籙攝制魔蹤虚危
合化紫煙激風寳晶綀育後天無終




















　右文與黑帝大符通靈合變節度同功
　　黄天魔王制邪玉文姓天門(諱波/狂)
元皇上靈冲妙之尊混合眞樸造化玄根感
激幽微挺生大神攝召萬炁齊㑹華房消蕩
百魔與道俱昌保度却災滅試除殃




















右文與黄帝大符通靈合變節度同功
　　五帝符
　　　青帝御魔總眞符







　(右符吏啓華領兵九十萬人守衛其文其/符并前赤書眞文以春甲乙之日朱書紫)
　(上置於東方禳却萬災保鎮無窮召延嘉/祥物阜時康學道之土以時服之三年之)
　(後生青玉之英於肝府之中光映形外道/成青帝召迎志誠佩之未消殃患矣切須)
　(敬/慎)
　　赤帝御魔總眞符





　(右符吏明眞領兵三十萬人守衛其文其/符并前赤書眞文以夏丙丁之日朱書青)
　(上置於南方禳却萬災保鎮無窮召延嘉/祥物阜時康學道之士以時服之三年之)
　(後生赤玉之英於心府之中光映形外道/成赤帝召迎志心佩之永消災患矣)
　　　白帝御魔總眞符





　(右符吏茂成領兵七十萬人守衛其文其/符并前赤書眞文以秋庚辛之日白書黃)
　(上置於西方禳却萬災保鎮無窮召延嘉/祥物阜時康學道之士以時服之三年之)
　(後生白玉之英於肺府之中光映形外道/成白帝召迎志誠佩之永消殃患矣)
　　　黑帝御魔總眞符








　(右符吏守元領兵五十萬人守衛其文其/符并前赤書眞文以冬壬癸之日黑書白)
　(上置於北方禳却萬災保鎮無窮召延嘉/祥物阜時康學道之士以時服之三年之)
　(後生玄玉之英於腎府之中光映形外道/成黑帝召迎志誠佩之永消殃患矣)
　　　黄帝御魔總眞符





　(右符吏協㝠領兵一千萬人守衛其文其/符并前赤書眞文於四季戊己之日朱書)
　(黄素置於中央禳却萬災保鎮無窮召延/嘉祥物阜時康學道之士以時服之三年)
　(之後生黄玉之英於脾府之中光映形外/道成黃帝召迎志心佩之永消殃患矣)
飛行鼓從總領鬼兵麾幢鼓節遊觀太空自
號赫奕諸天齊功上天度人嚴攝北酆神公
受命普掃不祥八威吐毒猛馬四張天丁前
驅九帥仗旙擲火萬里流鈐八衝敢有干試
拒遏上眞金鉞前戮巨天後刑屠割鬼爽風
火無停千千截首萬萬剪形魔無干犯鬼無
妖精三官北酆明檢鬼營不得容隱金馬驛
呈普告無窮萬神咸聽三界五帝列言上清



靈寳无量度人上品妙經符圗卷中










靈寳元量度人上品妙經符圖卷下調三
　　　元洞玉曆章
　眞陽開化梵炁流通金闕在上玉府居東
　鬱結五文煥散九空妙炁自然蘊奥難窮
　三靈共貫萬聖攸宗參稽學行籙紀眞功
　以神俱契與道合同安鎮帝籙億劫無終





























　昔混元溟涬大梵彌羅諸天未分九陽冥
　合三因九轉六變七徊
　元始肇形五劫初化廼命梵元祖晨道君
　筆録天元運乗五劫故元洞者以明祖炁
　玉曆者以紀天元劫運五周後歸其一自
　一炁化分三因成九若龍若蜒蟠曲九道
　漠漢無極總九陽祖炁之元
　太上以三九運梵三五乗元合四十二炁
　以開始青天元祖氣明東方始青之元應
　九陽木王之初故東方得九炁以分天境
　劫號龍漢次九因重復陽炁開明赤文流
　光敷落五度開圗丹書
　太上以三乗五三轉朱英合二十四炁以開南
　丹天元祖炁明南方丹光之元應三陽火王
　之初故南方得三炁以分天境劫號赤明次
　復九因重積中黄化元天緯周纒梵元乗五
　太上以五五三徊混陽十二合五十二炁
　以開中黃天元祖炁明中靈黃華之光應
　五陽土王之初故中央得一十二炁以分
　天境劫號上皇次九元復因素景肇陽七
　明煥梵五緯乗天
　太上以七五三乗合三十六炁以開素靈
　天元祖炁明西華皓景之光應七陽金王
　之初故西方得七炁以分天境劫號延康
　次復九因周竟混化歸本一炁肇明
　太上以二五乗十三積元陽合三十炁以
　開北玄天元祖炁明玄㝠上景之光應一
　陽水王之初故北方得五炁以分天境劫
　號開皇是以五劫旣周昊天成象一炁混
　道八境流光三積九乗八方開景八帝示
　形九霄分化故
　元始天尊命天眞皇人以玉曆紀元洞混
　化之初劫運流復之本諸天分境結元洞
　正陽之炁爲王曆以紀天眞天民劫運功
　積升退之道明九聖九品之階其諸玄祕
　在玉府之中别有九道太微神妙九品仙
　籙經具載其詳
　　　九霄梵炁之圗












　　　五劫開化梵元混明玉曆之圖









　　　龍漢始青玉曆寳章開九陽天元梵
　　　華之炁
　九陽廽妙氣三景散元精碧靄浮靈篆青
　林粲淑英超遥玉清府遼邈蓬萊瀛眞化
　通無間神風滋萬生

















　　　赤明丹光玉曆寳章開三陽天元梵
　　　靈之炁

　浩劫開神運龍文泛赤霞八威奔電激九
　鳯破兇邪鍊度丹皇室飛升元始家炎明
　常繼照靈慶襲晨華

















　　　上皇中靈玉曆寳章開五陽天元梵
　　　寳之炁
　混黃生一炁感化結眞形上德持柔順金
　光洞杳冥建中該九極執本統三辰煒燁
　天端上飛芒耀玉靈


















　　　延康素靈玉曆寳章開七陽天元梵
　　　英之炁
　黃老儲靈粹金精耀斗威六天咸馘滅萬
　寳復幽微爽炁浮髙闕寒光靄素輝空同
　放玉靳華麗九霄飛

















　　　開皇玄上玉曆寳章開一陽天元梵
　　　混之炁
　五炁符元妙諸天混太冥辰精飛羽黑玉
　女散華青紫册封天寳玄光凛帝庭群魔
　欽至化萬國保安寧


















元洞玉曆龍漢延康眇眇億劫混沌之中上
無復色下無復淵風澤洞虚金剛乗天天上
天下無幽無冥無形無影無極無窮溟涬大
梵遼廓無光赤明開圖運度自然
　　　彌綸天紀之圖












元始安鎮敷落五篇赤書玉字八威龍文
　　　第一篇
　明炁發育木精飛英仁惠之炁滋衍萬生
　天界地網與時皆正凝耀神郷結爲青書
　光映萬里號太清九眞安化上愛玉符










　　　第二篇
　太丹之炁衍光洞煥飄擲化火融鍊九隂
　赤字凝章其文甚異敷映九億精明炳天
　號交神生明玉化之符












　　　第三篇
　黃眞之炁結精飛英中央虛落之炁混沌
　黃元之精交流曆律化感生文光耀萬里
　精芒熀煜天端之間號眞皇混丹肅玄之
　符










　　　第四篇
　素威禁炁流化粹端飄權耀神凝結成書
　光映萬里其文甚異列明凌芒威摧萬妖
　號八威禁龍制虎飛英太白玉化之符











　　　第五篇
　玄精發耀萬物滋形生端不竭天曆有紀
　玉皇上相髙觀靈化接摘玄序開明天教
　册封萬帝玄眞感和天文敷炳典約清律
　天化大成凝結玉章光映九億號明綱玄
　兆大冥九化之符









保制劫運使天長存梵炁彌羅萬梵開張元
網流演三十二天輪轉無色周回十方旋斗
歷箕回度五常三十五分總氣上玄八景㝠
合炁入玄玄玄中太皇上帝髙眞泛景太霞
嘯詠洞章金眞朗郁流響雲營玉音攝炁靈
風聚煙紫虚鬱秀輔翼萬仙千和萬合自然
成眞眞中有神長生大君無英公子白元尊
神太一司命桃康合延執符把籙保命生根
上游上清岀入華房八㝠之内細微之中下
鎮人身泥九絳宫中理五炁混合百神十轉
囬靈萬炁齊仙仙道貴生無量度人上開八
門飛天法輪罪福禁戒宿命因縁普受開度
死魂生身身得受生上聞諸天諸天之上各
有生門中有空洞謡歌之章魔王靈篇辭參
髙眞
　　　第一欲界飛空之音魔王諱郁默
人道眇眇仙道莾莾鬼道樂兮當人生門夭
道貴生鬼道貴終仙道常自吉鬼道常自凶
髙上清靈爽悲歌朗太空唯願仙道成不欲
人道窮地都泉曲府中有萬鬼群但欲遏人
筭斷絶人命門阿人歌洞章以攝北羅酆來
送妖魔精斬馘六鬼鋒諸天炁蕩蕩我道日
興隆
　　　第二色界魔王之章魔王諱摩羅
落落髙混明炁四騫梵行諸天周回十方無
量大神皆由我身我有洞章萬遍成仙仙道
貴度鬼道相連天地眇莾穢氣氛氛三界樂
兮過之長存身度我界體入自然此時樂兮
薄由我恩龍漢蕩蕩何能别眞我界難度故
作洞文變化飛空以試爾身成敗懈退度者
幾人笑爾不度故爲歌音
　　　第三無色界魔王歌曰魔王諱韶
三界之上眇眇大羅上無色根雲層峩峩唯
有元始浩劫之家部制我界統承玄都有過
我界身入玉虚我位上王匡御衆魔空中萬
變穢氣紛葩保眞者少迷惑者多仙道難固
鬼道易邪人道者心諒不由他仙道貴實人
道貴華爾不樂仙道三界那得過其欲轉五
道我當復柰何
此三界之上飛空之中魔王歌音音參洞章
誦之百遍名度南宫誦之千遍魔王保迎萬
遍道備飛昇太空過度三界位登仙翁有聞
靈音魔王敬形勑制地祗
　　　勑制地祗符





侍衛送迎校出地户五苦八難七祖昇遷永
離鬼官魂度朱陵受鍊更生是謂無量普度
無窮有祕上天文諸天共所崇泄慢墮地獄
禍及七祖翁
　　　誦洞章(龜山丹黄飛玄紫文此是洞/章正文即色界魔王稱我有)
　　　(洞章/者也)
　飛玄紫炁凝靈根綱維玉靈總萬神
　空中鬱勃結自然上有陵層十二傳
　玉樓峩峩曜景雲流精紫闕帶金軒
　瓊臺瑋鑠遶八騫中有青金九靈仙
　丹黃眞毋號精延飛青羽䙱晨嬰冠
　左執玉節握靈幡五色命魔對帝尊
　把持符籍當生門咀日嚼月噏玉泉
　離羅吐暉錬五魂内充外溢絳符欣
　金光煥煥形正圓從朔入金色沌沌
　唯有開明曉此言日五月十精北元
　刻見華蓋領仙君紫炁左廻與斗連
　歷度四七入金門正是丹皇校萬仙
　有明此訣加精勤披形宻思毎令分
　妙景感會得要文三年當審保長存
　九年乗空致羽裙鳯衣輕翔昇龍山
　俯仰九靈謁玉晨混合自然朝上清
　　(修其道常以正二三四六七八九十一/十二月一年計十月毎月中三日五日)
　　(九日十五日二十五日一月五過清齊/誦詠玄文一徧以半夜之後露出中庭)
　　(仰思北斗華蓋之中有紫雲之炁從斗/罡左回歴度二十八宿竟還金門之上)
　　(若在人中天隂無光當於室内存思如/法毎令分明思畢當心拜紫雲四過叩)
　　(齒三通/仰祝曰)
　天夜朗清幽虚啓眞流雲徘徊金華賜褰
　丹皇敷暉靈飛紫軿是夕開陳青金受仙
　成我上願體應自然結命月華保年日根
　三靈合景永停龍山宻夜清披請如所言
　　(畢便叩齒口引紫炁二十八咽止行此/三年刻有神降兆寝席也身有紫炁映)
　　(絡一形九天書名必獲上仙也天有紫/炁之雲干於日月五星之分在其方國)
　　(皆有合道之人得仙之君也如此之候/其象自見得見紫雲便依文禮祝不必)
　　(須其常日也勤加在意刻得雲降昇騰/有會也止可對之於心不可輕以示人)
　　(道泄則靈散仙炁無由成也如文始先/生尹君侍金闕聖君爲標凖矣兆宜慎)
　　(之勉而/行之)
道言此二章並是諸天上帝及至靈魔王隱
祕之音皆是大梵之言非世上常辭言無韻
麗曲無華宛故爲玄奥難可尋詳上天所寳
秘於玄都紫微上宫依玄科四萬劫一傳若
有至人齎金寳質心依舊格告盟十天然後
而付焉
道言夫天地運度亦有否終日月五星赤有
虧盈至聖神人亦有休否末學之夫亦有疾
傷凡有此災同氣皆當齊心修齋六時行香
十遍轉經福德立降消諸不祥無量之文普
度無窮
道言夫末學道淺或仙品未充運應滅度身
經太隂臨過之時同學至人爲其行香誦經
十過以度屍形如法魂神逕上南宫隨其學
功計日而得更生轉輪不滅便得神仙
道言夫天地運終亦當修齋行香誦經星宿
錯度日月失昏亦當修齋行香誦經四時失
度隂陽不調亦當修齋行香誦經國主有災
兵革四興亦當修齋行香誦經疫毒流行兆
民死傷亦當修齋行香誦經師友命過亦當
修齋行香誦經夫齋戒誦經功德甚重上消
天災保鎮帝王下禳毒害以度兆民生死受
頼其福難勝故曰無量普度天人
道言凡有是經能爲天地帝主兆民行是功
德有災之日發心修齋焼香誦經十過皆諸
天記名萬神侍衛右别至人尅得爲聖君金
闕之臣諸天記人功過毫分無失天中魔王
亦保舉爾身得道者廼當洞明至言也
諸天中大梵隱語無量音
元始靈書中篇道君撰
　　　東方八天
亶婁阿薈无惒觀音須延明首法攬菩曇稼
那阿奕忽訶流吟華都曲麗鮮菩育臻答落
大梵散煙慶雲飛灑玉都明魔上門無行上
首廻蹠流玄阿陀龍羅四象吁員
　　　東方靈篆




























　　(叩齒九通思九色之龍導引從前後/青靈九重覆匝身形誦念宻呪曰)
　赤明開圗八炁廻眞總統元關青帝大神
　流化九外纒絡我身靈音八書六十四篇
　洞明天地與我合仙運致龍駕上昇帝轅
　　(呪畢引炁九嚥止行之九年八天各以/青腰玉女青華玉童各八人侍衛身形)
　　(致青靈九炁之精主身光明徹見虛無/萬遍道成即得飛行七祖同福皆昇南)
　　(宫/也)
　　　南方八天
南閻洞浮玉眸詵詵梵形落空九靈推前澤
洛菩臺緑羅大千眇莾九醜韶謡縁邅雲上
九都飛生自騫那育郁馥魔羅法輪霐持無
鏡攬姿運容馥朗廓奕神纓自宫
　　　南方靈篆



























　　(叩齒三通思朱雀鳳凰翻翔其前/後絳雲三重覆匝身形誦宻呪曰)
　三炁徘徊靈鳯來飛玉音八字爛煥紫微
　吉日大慶我道洞開朱丹哺飴仰吸靈暉
　身生水火絳被羽衣登空飛歩足踐鳯梯
　周旋八天七祖相隨
　　(呪畢引炁三嚥止行之三年八天各以/太丹玉女太陽玉童各八人侍衛身形)
　　(降致朱丹三炁之精反白留容萬劫不/傾七祖超昇上入福堂反胎仙家即得)
　　(更生/矣)
　　　西方八天
刀利禪猷婆泥咎通宛藪滌色太渺之堂流
羅梵萌景蔚蕭嵎易邈無寂宛首少都阿繿
郁竺華漠延由九開自辯阿那品首無量扶
蓋浮羅合神玉誕長桑栢空度仙
　　　西方靈篆





























　　(叩齒七通思白虎獅子導引左右素雲/七重覆匝身形次誦念密呪曰)
　七炁金靈八天尊神白虎策輦獅子捧轅
　七炁纒綿鍊我成仙身登金光映照素雲
　內外變化昇入洞門七祖出夜九幽旋魂
　億劫開度隨運長存
　　(呪畢引炁七嚥止行之七年八天各以/素靈玉童八人侍衛身形降致太素七)
　　(炁之薰停年留世萬劫童顔及七祖/昇度南宫反胎更生世世仙家)
　　　北方八天
玃無自育九日導乾坤母東覆形攝上玄陀
羅育邈眇氣合雲飛天大醜總監上天沙陀
劫量龍漢瑛鮮碧落浮黎空歌保珍惡奕无
品洞妙自眞元梵恢漠幽寂度人
　　　北方靈篆





























　　(叩齒五通思飛龜羽蓋蓊鬰左右黑雲/五重覆匝身形神童玉女羽衣飛裳侍)
　　(衛身形/宻呪曰)
　天徘元徊流景上清大有啓運八字髙明
　飛天澄空洞隂自生五炁纒綿灌我身形
　冠帶北單受練洞靈腎府北出内外光精
　飛行三界遨宴紫庭七祖同慶歡樂劫齡
　七寳林中反胎更生長夜出離南宫記名
　黃籙白簡世世仙生
　　(呪畢引炁五嚥止行之五年八天各以/太元玉童八人侍衛身形降致靈滋五)
　　(炁之精還年留景保命三/清慶及七祖世世仙生)
道言此諸天中大梵隱語無量之音舊文字
皆廣長一丈天眞皇人昔書其文以爲正音
有知其音能齊而誦之者諸天皆遣飛天神
王下觀其身書其功勤上奏諸天萬神朝禮
地祗侍門大勲魔王保舉上仙道備克得遊
行三界昇入金門此音無所不辟無所不禳
無所不度無所不成天眞自然之音也故誦
之致飛天下觀上帝遥唱萬神朝禮三界侍
軒群妖來首鬼精自亡琳琅振響十方肅清
河海靜黙山嶽吞煙萬靈振伏招集群仙天
無氛穢地無妖麈冥慧洞清大量玄玄也



靈寳无量度人上品妙經符圗卷下
