#+TITLE: 太上玄靈北斗本命延生經註--傅洞真
#+DATE: 2016-06-11 12:27:07
#+SOURCE: github.com/kanripo/KR5c0148 master 2089d2e1                
太上玄靈北斗本命延生經註序陰一
北斗經者
太上老君之所說漢天師之所受也是時
老君所宣聖語天師下聆而經之所作也得
不上體聖
訓增飾爲文誨其隱訣明其趣舍曉其機
栝者哉而所行經句多於四六有愚者便自
臆說云其文類乎漢唐之作必杜天師爲之
耳若非杜天師則張天師之所爲也固自以
二天師便敢無稽而謗之且夫二天師也一
則飛昇一則解化皆有絶代之文章爲其辭
藻豈鄙言哉如五經六籍諸子百家之書及
乎釋氏之典若非撰述何從而有且儒書從
古迄今注釋修撰不己而未及盡況道妙之
言隱昧乎渺莽者哉惟此經人天誦詠祈福
禳灾無不應驗其諸謗毁經有明言命沉六
趣永失人身深可悲哀自致斯苦洞眞今所
以撰注者將以驅愚人之黷塞爾之辠根也
是乃引諸經教及先師之語詳而釋之又特
以麤言而爲證者蓋曉之於中下耳上士高
明不足觀也傅洞真謹序

　


































太上玄靈北斗本命延生經註卷上陰一
　　　　傅　洞眞　註
　太者至大之名上者尊崇之稱極大窮高
　謂之太上玄者微妙也靈者聖化也北斗
　者按河圖經旁通圖云北斗是九天之精
　魂九地之靈魄九星之妙象九州之威神
　本命者是本命元辰每歲六度降下人間
　校定世人罪福延生經者是修眞之徑路
　也玄元始三炁玄生於地元生於人始生
　於天人法地地法天天法道道法自然也
　人法之於地故曰玄人惟萬物之靈故曰
　靈道生一一生二二生三三生九三炁爲
　天地之尊九炁爲萬物之根北斗處中天
　理九炁九一之道統於玄一玄生於地而
　法於人故曰北斗本命也人得其生自分
　一炁從炁而生出於玄一既自分炁而生
　當明其根本復守玄一以延其生也
爾時
　爾時者指當初說經之時也
太上老君
　天地初分一炁生元始二炁生元皇三炁
　生老君老君居下而爲化主也在天爲萬
　天之主降世爲百王之師在星曰天皇大
　帝在教曰太上老君(作太清宫中大/聖老君者非)
以永壽元年正月七日
　永壽乃漢桓帝年號歲次乙未正月初七
　日也
在太清境上太極宫中
　太清境者即老君所都之地也其宫名曰
　三皇洞神太清太極宫開天經云圓蓋之
　頂無上大羅之天三清之境也玉清聖境
　十二聖天玉清之下上清眞境十二眞天
　上清之下太清仙境十二仙天太清之下
　四種民天民天之下無色界四天無色界
　之下色界十八天色界之下欲界六天欲
　界之下中通太虚下爲人界三清三境三
　十六天下生三界萬物流形八方以下各
　生五萬五千五百五十五億無極世界此
　地等天八方皆三千大千世界皆禀三清
　三元上下三十六天每四方九州列地上
　應天機三十六門所以三才通炁天人相
　感同禀道生也太清之境在玉清上清之
　下在三界萬天之上矣(一本作太清/宫中者非)
觀見衆生
　太上常在宫中四盻天下慈憫衆生
億劫漂沉周迴生死
　人生不悟漂沉苦趣生死輪迴雖經億劫
　無有了期
或居人道生在中華或生夷狄之中或生蠻
戎之内
　人道者六道中之一道也中國四夷八荒
　内外並有三業五累者皆屬於人道(一本/作夷)
　(域者/非)
或富或貴或賤或貧暫假因縁墮於地獄
　爲善爲惡造福造罪人心不同報縁各異
　陰司紀録無有差殊
爲無定故
　定一之法性相之根本登眞之門户也太
　古之人不假修習而心常定者蓋淳白不
　分大樸不散故也後世人心僥薄機倖肄
　起淳樸散壞而罪根漸長心無所生則與
　道隔越矣太上老君是以西渡罽賔立般
　若門敷演心法廣論經教以接羣悟奈何
　末世之人目貴華色口貪珍味鼻欣蘭麝
　身欲肥輕意不能止昏我性根徒多口誦
　心不能持夫上古之人甘其食任其服樂
　其俗而高下不相慕至於老死不相往來
　各無彼此之好不假修習道自成矣今習
　定之士皆云不可殢像執相若有分毫罣
　礙便是錯了是則是矣不知從何處下手
　
　道書有内觀經定觀經清净經消灾經坐
　忘論此諸經論最爲明語人猶摸索不定
　何況其他散漫之言焉能取用哉唯此北
　斗延生眞經爲性相之根本大定之便門
　也若能依經守用便見定源到無想無結
　無愛處時即知此經功德不可思議也
罪業牽纏魂繫陰司受苦滿足人道將違生
居畜獸之中或生禽蟲之屬轉乖人道難復
人身如此沉淪不自知覺爲先世迷眞之故
受此輪迴
　罪業者十罪皆從三業而起身業三殺生
　偷盜婬慾罪口業四妄語綺言兩舌惡駡
　罪意業三貪愛嗔恚愚癡罪牽者牽連也
　纏者纏縛也言人不能諦性相之根本悟
　登眞之門户漂浪愛河流吹慾海爲諸罪
　業牽連纏縛不得解脱是致陰司繫留陽
　魂受諸苦惱直待滿足之日將此違背人
　道不得降生以致墮落獸畜禽蟲之中轉
　見乖戾不得人道難復生爲人身如此沉
　淪埋没不自知省覺悟皆爲前生昏迷眞
　性之故所以受此輪迴果報也
乃以哀憫之心分身教化化身下降
　老君哀憫衆生化身下降演說經教開悟
　羣迷太玄經曰九天帝君各排仙仗諸太
　清宫中迎請老君各赴一天講演中黄九
　道儼然端拱於太極之殿萬億化身隨方
　設教應機立號普濟天人所以朝朝降蹟
　代爲帝師也
至於蜀都地神湧出
　西蜀其地在成都府開天經曰無極世界
　之下又爲一界列九壘三十六土皇君九
　壘之下風澤之炁似風非風似水非水識
　苦性昏不可分别擎持地輪全不傾倒風
　澤之上九壘之中地神所以居處天尊地
　卑太上下降地神出而捧足於禮固宜矣
扶一玉局而作高座於是
老君陞玉局坐授與天師眞人北斗本命經
訣
　天師姓張氏沛豐邑人留侯子房八世孫
　也漢傳本名陵後入道添道字道書皆曰
　道陵字漢輔今避道陵諱以眞人字代之
　天師與老君同遊成都至太昊玉女修大
　丹之所感地神湧一玉局座高丈餘
　老君陞於玉局天師稽首座下此時
　老君爲說北斗延生削死之法授與天師
　其地在成都府南門之左一里餘今有玉
　局觀并局牀脚四石存焉天師布治列屬
　第二十三治矣此乃經也訣者法也别有
　玄靈經訣用法以行此經之事
廣宣要法普濟衆生
　太上慈悲廣大宣明祕要經法普行濟度
　衆生不間賢愚使人能解悟修行可見正
　眞之道
是時老君告天師曰人身難得
　生神章經云人之受生於胞胎之中三元
　養育元炁結形故九月神布炁滿能聲聲
　尚神具九天稱慶太一執符帝君品命主
　録勒籍司命定筭五帝監生聖母衛房天
　神地衹三界備守九天司馬在庭東向讀
　九天生神寳章九過男則萬神唱恭女則
　萬神唱奉男則司命敬諾女則司命敬順
　於是而生九大司馬不下命章萬神不唱
　恭諾終不生也夫人得還生於人道濯形
　太陽驚天駭地貴亦難勝天眞地神三界
　齊臨亦不輕也當生之時亦不爲陋也如
　此人身實難得矣先賢有喻曰布芥子於
　崑崙之頂持針於下以承之相遇之者方
　得人身墮落之者應當無數如是可謂難
　得矣
中土難生
　中土乃中華福地人天最貴之國福縁淺
　薄中土難生也
假使得生正法難遇多迷眞道多入邪宗
　尹眞人云正人說邪法邪法悉歸正邪人
　說正法正法亦歸邪法無邪正道無二端
　人有邪心互生雜亂不能自明正法難遇
　也
多種罪根多肆巧詐多恣淫殺多好羣情多
縱貪嗔多沉地獄多失人身
　六根不能清淨諸罪自此而生巧詐乃綺
　言兩舌妄語人多放肆而不務檢束淫殺
　乃淫欲殺生人多恣爲而不知節戒情竇
　衆多人皆好之而不能窒塞貪愛嗔恚人
　多縱之而不能收斂身謝之後沉淪於地
　獄之中受諸苦惱而不得爲人身矣
如此等縁衆生不悟不知正道迷惑者多
　如是前項等縁衆生不能覺悟正道所以
　迷惑者甚多也
我今哀見此等衆生故垂教法爲說良縁令
使知道知身性命皆憑道生了悟此因長生
人道種子不絶世世爲人
　老君哀見衆生故說經訣良縁令使悟道
　内觀經曰自一禀形謂之性從道受生謂
　之命人之性命皆從道而生知其道而行
　之者如春耕種秋必收成復有來春春復
　下種復得再生生生之生皆由此道也
不生無道之鄕
　有道之君撫民如赤子無道之君視民如
　草芥如夏桀啇紂之君奏皇隋煬之時晋
　魏之代亂世相繼此時爲人豈爲幸哉生
　居有道之邦其惟大善乎
不斷人之根本
　既悟此道則世世爲人根本不斷矣
更能心修正道漸入仙宗永離輪迴超昇成
道
　道在於心守而不失當漸次有成也人之
　修學皆從其漸易所以有漸卦如老子曰
　合抱之木發於微末千里之行始於足下
　但患知道而不行行者無不及也能修正
　道進之以漸可離輪迴可成道矣
我故示汝妙法令度天民歸眞知命
　老君授天師玄妙之經訣令覺悟下士歸
　其眞道知其元命
可以本命之日修齋設醮啓祝北斗
　人之元命謂之小攢會身中之神皆聚集
　於元宫校定罪福每六甲一周故經中云
　每歳六度降在人間是日宜修齊醮啓告
　斗星懺罪消灾延生祈福
三官
　上元賜福天官中元赦罪地官下元解厄
　水官也七元所統以隸三元又三命之所
　歸也
五帝
　青帝屬木赤帝屬火白帝屬金黑帝屬水
　黄帝屬土人禀五行受形五帝無所不關
　也
九府
　上元三宫九府中元三宫九府下元三宫
　九府合九宫二十七府上元三十六曹中
　元下元各四十二曹計一百二十曹總統
　天上天下人物靈仙鬼神羣類萬物悉皆
　關會斗宫以通内外之職毫分不差
四司
　天曹四司者司命司録司非司危也地府
　四司者司命司録司功同殺也
薦福消灾奏章懇願
　凡所懇之願具以章詞表狀以盡其情事
　宜實告辭不以文可以消除灾厄薦請福
　祥
虔誠獻禮種種香花時新五果
　四時新成之果謂之薦新五者桃李棗栗
　杏是也當虔誠薦獻其禮
隨世威儀
　世之威儀進退俯仰趨伏壇陛讃拜朝會
　慶讚之禮也獻花酌水棗湯細茶世之儀
　也高下之所宜陳之而不等上以論王公
　大人次以論大富長者次以論中庸之家
　下以論貧窮之屬各量己之受用陳以薦
　誠而已且高下有别如親朋慶會各以威
　儀相攝當是時也貴之與富水陸畢陳中
　庸之家亦須粗辦以人命人猶尚如此將
　命天眞可輕率乎初非奢論存乎威儀者
　也至于金錢雲馬亦世上之儀也天師曰
　太古無錢中世始用燒錢化馬亦隨世用
　矣天地始判已有天錢之星用司其事時
　更代變星辰應機與道合同陰陽通義也
　若用河圖古法醮斗則别有威儀與世像
　不同矣
清淨壇宇法天像地
　清净宅舍以圓法天以方像地謂立壇之
　式内圓而外方也
或於觀宇或在家庭隨力建功請行法事
　觀宇家庭皆可醋祭隨其事力以建功德
　無力者惟存一心有力而慳又非隨力也
功德深重不可具陳
　所修功德實爲深重不可聲述
念此大聖北斗七元眞君名號當得罪業消
除灾衰洗蕩福壽資命善果臻身凡有急難
可以焚香誦經剋期安泰
　至心稱念北斗聖號當得罪業隨消灾衰
　洗滌福壽助命善果及身凡人急難之處
　焚香誦念剋時而應即獲安寧也
於是說大聖北斗解厄應驗曰
　修持經訣之人可解諸厄應驗如此所宜
　禳謝
大聖北斗七元君能解三灾厄
　三灾星也臨年最爲重灾告斗法有置三
　灾星於斗口之前供養者良由此星操惡
　於諸厄之首也其例寅午戌生人至申酉
　戌年值此人皇星天禍星地灾星爲之三
　灾申子辰生人至寅卯辰年值此天蟲星
　天刑星天孛星爲之三灾巳酉丑生人至
　亥子丑年值此地敗星地亡星地刑星爲
　之三灾亥卯未生人至巳午未年值此黑
　惡星陰謀星白殺星爲之三灾凡人遇會
　臨命之時三年之内必有灾厄預宜解之
　則獲福也
大聖北斗七元君能解四煞厄
　年煞月煞日煞時煞謂之四煞遇於寅申
　巳亥辰戌丑未子午卯酉之年月與人之
　四柱沖對而全者皆謂之四煞若犯之必
　重灾預宜禳解
大聖北斗七元君能解五行厄
　金剋木木剋土土剋水水剋火火剋金者
　也人之五行不順而互有剋制則將有其
　灾預宜解之
大聖北斗七元君能解六害厄
　子見未未見子丑見午午見丑寅見巳巳
　見寅辰見卯卯見辰申見亥亥見申酉見
　戌戌見酉互换相遇謂之六害命書云六
　害重逢多見憂而少樂當禳解之
大聖北斗七元君能解七傷厄
　劫煞灾煞天煞地煞歳煞月煞亡神謂之
　七傷上配七星之精人若逢之豈無灾禍
　速宜告解
大聖北斗七元君能解八難厄
　人之本命分爲三元以干爲天元以支爲
　地元以納音爲人元以三元配五位也此
　八事順則爲福逆則爲禍如歲月命分遇
　之必凶事凑來急宜禳謝以解之
大聖北斗七元君能解九星厄
　一羅睢二土宿三水星四金星五太陽六
　火星七計都八太陰九木星其九星配合
　亦當屬斗宫所管行年遇之論强弱宫分
　或凶或吉如遇爲凶亦當設告斗宫而禳
　解之
大聖北斗七元君能解夫妻厄
　人之匹配陰陽之道當須勘合而後成之
　此古聖之法也其間鄙俗或傳有天婚者
　更不勘合致使陰陽不利其禍非一至如
　孤辰寡宿陰煞陽煞前五後五煞陽煞陰
　煞夫煞妻絶房孤鸞等神皆有明例如犯
　之重者至三妻九妻三夫五夫或至終身
　空室者多矣適有會遇亦可禳謝
大聖北斗七元君能解男女厄
　北厄所致多端亦由夫妻年命或祖先墳
　墓所招或損陰德種植不生如年命墳墓
　之灾可以解謝而求之若有失陰德急宜
　謝罪斗官立功植德以種其嗣非此則不
　能也
大聖北斗七元君能解産生厄
　凡婦人命犯三刑金煞流血血屍之神可
　以解之若抱妬懷寃急宜告謝斗宫日新
　其德以免厄難
大聖北斗七元君能解復連厄
　傳尸之病又曰尸注流注而不絶至於滅
　門又謂之塚訟徵呼速宜修善依法解除
　矣
大聖北斗七元君能解疫癘厄
　瘟黄時炁也人之不養靈根恣食辛厭不
　義不仁六屬不和香火不修神衹不佑致
　使家遭瘟疫身染毒炁大小疾病人口死
　亡或其罪大至于絶門此厄謂之天行者
　令出天府也傳染一二則急宜禳告以解
　之
大聖北斗七元君能解疾病厄
　法謂積疾新痾皆當消散
大聖北斗七元君能解精邪厄
　經云妖邪剋害以法解除
大聖北斗七元君能解虎狼厄
　術云以子生人遇卯丑生人遇辰順行以
　定之命犯勿入山林恐有虎狼之禍也又
　以子生人遇申丑生人遇酉亦順行以定
　之名虎狼殺也及其七煞金煞亦有破體
　之灾固當解也或欲入山先當用法以禳
　之又自此厄至地網厄通謂之八難厄也
大聖北斗七元君能解蟲蛇厄
　抱朴子云中州地氣清和無有毒蟲南方
　地氣不正氣多迅烈多生毒蟲子將出入
　山林當預防以解之
大聖北斗七元君能解劫賊厄
　水陸往來預宜告解以防不虞也夫劫盜
　相逢侵害財物者是前生今世偷盜國王
　財物所以爲報也此時恐性命不存急宜
　投告北斗稱其名號應時免難矣
大聖北斗七元君能解枷棒厄
　天律云久淹囹圄有枷棒之灾情負屈抑
　不能理雪者牒本屬城隍委推勘官吏令
　心神通曉速爲子决時師行之皆有明效
　況祈禳於斗宫者乎
大聖北斗七元君能解横死厄
　此例千條難以具悉但不得其死者皆謂
　之横死也疑有此預須告解必獲感應若
　故犯陰陽之法其可解乎
大聖北斗七元君能解咒誓厄
　此厄亦非一條天律曰諸非品官鬼神不
　得受人咒咀蓋非得道大神無智慧之性
　但信誣咒人辯是非妄便執人魂魄令人
　顚狂迷亂或陰陰不語或乆伏於枕席者
　皆由此也可以告解之
大聖北斗七元君能解天羅厄
　以戌亥爲天羅人命運炁二限遇之恐有
　天獄之灾宜預以解之
大聖北斗七元君能解地網厄
　以辰巳爲地網人命運炁二限遇之恐有
　郡縣牢獄刑禁之灾預宜解謝之又人三
　命四柱遇歲君爲合者謂之晦氣亦主羅
　網之灾也
大聖北斗七元君能解刀兵厄
　刀兵之厄厥有劫數若能志心皈奉斗眞
　自然過度劫難矣
大聖北斗七元君能解水火厄
　洪水泛溢劫火洞然最爲慘酷斗眞護之
　則在劫不在數矣
於是七元君大聖善通靈濟度諸厄難超出
苦衆生若有急告者持誦保安平盡憑生百
福咸契於五行
　五行者指人之身肺屬金肝屬木腎屬水
　心屬火脾屬土北斗星君通此玄靈濟諸
　厄難超苦衆生若人急告持誦生百福合
　五行則五臟安寧也
三魂得安健
　太玄育魂生炁内康也
邪魅不能停
　七魄返眞三尸遁跡水守玄靈而邪不干
　正矣
五方降眞炁萬福自來并
　中黄經云肝主東方其色青肺主西方其
　色白心主南方其色赤脾主中央其色黄
　腎主北方其色黑今五神混合五臟安寧
　胎息命根眞炁自降五炁將以朝元玄靈
　將有所化則萬福自來合并矣中黄又曰
　羽衣彩霞何所有皆由五臟生靈翼此之
　謂也
長生超八難皆由奉七星
　八難者上尸曰天徒中尸曰地徒下尸曰
　水徒三徒者三界之徒役也又色累曰苦
　心門愛累曰苦神門貪累曰苦形門華競
　曰苦精門身累曰苦魂門此三尸五累總
　曰八難造業而死者累其五苦責役三徒
　若有虔奉斗星道備之人則超度八難而
　上昇九天矣九天者非三清之九天奉北
　斗而行玄靈經訣而昇斗中之九天也斗
　中九天者貪狼居靈華天巨門居神華夫
　禄存居玄黄天文曲居華黄天廉貞居元
　皇天武曲居中黄天破軍居眞皇天輔星
　居太常天弼星居變靈天也
生生身自在世世保神清
　人之身所以得其自在者無拘執之謂也
　拘執之者貪著故也去執忘貪則生生身
　得自在矣人之心神所以得其清净者無
　穢濁之謂也穢濁者繞亂故也澄而靜之
　世世心神清矣身自在而心神清則道自
　然得矣
善似光中影應如谷裏聲
　如鑑照形妍醜自别似聲應響善惡無差
　譬之於道者虚心爲谷明心爲鏡心虚則
　道降道降則心通通則明矣雖然有見見
　而不可取雖然有聽聽而不可聚所謂視
　之不見聽之不聞收視返聽於至寂之中
　證虚無之道雖云證道實無所證守虚至
　極眞人降矣聖道達矣
三元神共護萬聖眼同明無灾亦無障永保
道心寧
　三界十方千眞萬聖一體同觀護持受經
　之士無灾厄無魔障道心長保其寧固矣



太上玄靈北斗本命延生經註卷上
太上玄靈北斗本命延生經註卷中陰二
　　　　　　　　　傅　洞　眞　註
老君曰北辰垂象而衆星拱之
　北辰者北帝也斗中帝星爲之星主端拱
　儀像論語云如北辰居其所而衆星拱之
　(一本作北辰/在上者非)
爲造化之樞機
　斗極位處帝居推運四序總生成之化正
　二三月杓建寅卯辰之位以生化萬物四
　五六月杓建巳午未之位以長養萬物七
　八九月杓建申酉戌之位以成熟萬物十
　十一十二月杓建亥子丑之位以收藏萬
　物斗杓不運則四時不節五行不應則寒
　暑失度陰陽不調則萬物不成所以爲造
　化之樞機也
作人神之主宰宣威三界統御萬靈
　斗爲人神之主宣布威令統御萬靈於三
　界之内(一本作宣威/科戒者非)
判人間善惡之期
　世人有專行善事而多灾禍者蓋善功未
　足也善功既足則大福至矣有專行惡事
　而享福者蓋其惡未滿也其惡既盈則大
　禍至矣善惡之事所以各立期限者太上
　有好生之德也爲善者俟其大善具足爲
　惡者俟其改悔善惡之期斯可明矣若始
　務爲善以魔難而後起悔心者則善功日
　削惡簿添名若始爲小惡而不見禍習以
　爲常者則罪惡漸增善簿除名是以小惡
　不可不戒小善不可不爲也過勿憚改改
　之在急改悔之心宜在限内設若過期死
　將及矣萬劫千生雖悔何追
司陰府是非之目
　司者掌也掌陰府是非之項目明是辯非
　智之端也君子臨民猶悉斯事况高眞聖
　哲乎(作勾陰/府者非)
五行共禀七政同科
　歲星屬木角斗奎井四宿同科熒惑屬火
　尾室觜翼四宿同科太白屬金亢牛婁鬼
　四宿同科辰星屬水箕壁參軫四宿同科
　鎭星屬土氏女胃柳四宿同科内房虚昴
　星四宿謂之日宿乃太陽之舍配之屬火
　心危畢張四宿謂之月宿乃太陰之舍配
　之屬水四七之星并五行二曜謂之七政
　皆與北斗同其科目也惟斗極總炁中天
　斡旋運度臨制四方以建四序均五行而
　正天經也以貪狼主天巨門主地禄存主
　火文曲主水廉貞主土武曲主木破軍主
　金又貪狼屬水巨門左輔屬土禄存文曲
　廉貞屬木武曲破軍屬金弼星屬火科曰
　九辰爲梵炁之宗七政乃元綱之主蓋言
　此也
有迴死注生之功有消灾度厄之力
　斗星所主延生度厄保命益筭消灾散禍
　扶衰是故有迴死注生消灾度厄之功力
　也
上至帝王下及庶人尊卑雖則殊途命分俱
無差别
　旁通圖云漢明帝於終南山遇北斗七眞
　而問曰朕還屬上眞管否七眞曰子雖爲
　人主命與庶人一同帝乃再拜而求長生
遂得玄靈之訣所謂尊卑雖殊而命分無
别之說明矣
凡夫在世近謬者多不知身屬北斗命由天
府有灾有患不知解謝之門析福祈生莫曉
歸依之路
　夫人處世網之間未能存眞鍊炁養道修
　眞未免灾患臨身雖然學道而道淺之人
　亦不免其灾患故靈寳經曰末學之夫亦
　有疾傷在道者猶且不免況凡俗之人以
　名利役其身心以酒色摇其精髓朝暮慪
　馳不能少息厄會之時灾患必至矣灾患
　既至不知解謝之門惟專務巫祝禱祭邪
　神而巫祝小人妄說禍祟疾病危急惟命
　是聽乃烹宰大牢三牲以爲祈禱或偶得
　自瘥便爲受神之恩殆其死亡則謂鬼不
　見赦費耗榖帛竭其錙囊貪著邪師心猶
　未足幸而得活遂復饑寒凍餓而死或劫
　剽穿窬私濫喪身陷醜惡之刑皆由此也
　凡諸此者是不知解謝之門也知其門者
　則始於藥石藥石未瘉次禱祖先祖先未
　應次求符法符法未驗必然獲罪於上天
　必命灾於星數當求釀祭自認所屬本命
　星君解禳灾數思愆省罪祈告斗宫則可
　以消灾解厄延生益筭矣若進不以良醫
　藥石治病爲功退不以祀祖先請法醮告
　祈禳爲意者是莫曉歸依之路則灾將重
　矣病將危矣死將至矣可不痛哉此皆抱
　朴子明言非敢妄釋
致使魂神被繫
　酆都山有豁落北斗七元大將軍鬼宫北
　斗君以分天曹地府之職凡生人七年一
　度追攝生魂赴北斗陰司考量其罪福如
　七年之内有善功者必增延禄壽名奏天
　曹七年之内如造惡事者小過减其筭數
　大罪即使死亡或罪中涉福福中涉罪或
　罪大福薄而生數未終考校未定則因追
　呼之次魂繫陰司身卧疾病見受其苦受
　苦滿時將與人道相違死入陰司沉淪惡
　趣人身永革矣追魂之法子生人起一歲
　丑亥生人起二歲寅戌生人起三歳卯酉
　生人起四歲辰申生人起五歲巳未生人
　起六歲午生人起七歳如子生人起一歲
　者至八歲當追魂也又至十五歲復至二
　十二歲也以七歲爲期耳如起二歲九歳
　復一追十六歳爲二追二十三歳爲三追
　餘倣此追魂皆赴本命所屬官曹也人至
　追魂之年多有灾患矣惟積善之人或有
　免追者亦二限三限必須一追須用生魂
　考其功過爲之考炁三官九府五帝四司
　同理此事每遇節歲皆悉攷定攷量未正
　須復再攷攷正方定毫分不差也追魂之
　年則當行道誦經用消攷炁也又犯咒警
　之厄或魂神被繫於社廟靈祠或邪師咒
　厭亦是矣
禍患來纏或重病不痊或邪妖剋害連年困
篤累歲迍邅
　禍患者枷棒厄也重病者疾病厄也邪妖
　者精邪厄也困篤迍邅者六害厄也
塚訟徴呼先亡復連
　塚者先亡墳墓徵呼者因陰司考謫乃追
　及生人復連者先亡傳尸連累生人夫塚
　訟之事非一而有多端令人千灾百禍子
　孫絶滅所爲不成皆塚訟之由也大小塚
　訟八十一條以人命有大墓小墓之會而
　塚訟興矣其大略曰人之九祖七玄生存
　之日過犯既多亡殁之後被諸考謫子孫
　未與追贖冥漠得以怨嗟既處陰司無由
　子泱是以天曹勘會謫及幽司官吏謫及
　生人每於三元五臘之日引出責問勘會
　子孫姓名墳墓所在結罪定名徵呼後裔
　以致延滅非細事也又陰陽安葬非宜皆
　屬北斗九星之位以定天星地曜來山去
　水取穴深淺明堂大小四象高卑五音向
　背皆法斗宫吉則安寧凶則爲訟至如葬
　在水源殯當神廟墳塋穿敗棺槨損傷塚
　墓相重新墳相犯如此之例百有餘件皆
　爲塚訟以害生人宜急須投告斗宫祈求
　消解
或上天譴貴或下鬼訴誣
　人之積罪造業不知改悔以致上天降罰
　下鬼因得乗間所謂鬼伺灾衰之隙者是
　也(一本作所/誣者非)
若有此危厄如何救解急須投告北斗醮謝
眞君及轉眞經認本命眞君方獲安泰以至
康榮
　凡人有此灾危急當投告斗宫認本命星
　君看誦是經虔誠醋謝可得安泰以至康
　榮也
更有深妙不可盡述
　經不盡言祕藏内訣難以貝道深妙
凡見北斗眞形頂禮恭敬
　道象無形應化而有是謂無象之象無形
　之形無狀之狀非瞻仰之可求非逢迎之
　可取所謂眞形者委炁而立順炁而生虚
　空之體自然而然也以光明爲主色象乃
　分所以因形取號以象立名可名之名隨
　用而出非常之名爲名之耳故眞形名號
　存於我心道雖無心情可求也道雖無情
　恍惚有焉外身而存眞形在矣所當俛首
　作禮而生恭敬之心
北斗第一陽明貪狼太星君(子生人屬之)
　星君姓靈諱摇天槌字貪狼戴芙蓉之冠
　執圭綘衣紫裙九色青帔躡鳳文之履變
　形如曠野鬼神面青披赤髮向上左手持
　白棒右手按前又眞形戴九晨玉冠青羽
　飛裳執斗中玄圖曰據斗眞人號玉皇九
　晨君居太上宫青城玉樓中又曰樞宫大
　聖魁星君又號扶眞君露神子配事于天
　所主天元爲天之太尉主劫會之期司政
　糾非上總九天上眞中監五嶽飛仙下領
　後學眞人天地神靈功過輕重莫不隸焉
　子生人所屬管太陽眞君室壁奎婁四宿
　并秦國徐州分野節候陽明春生萬物遁
　甲曰天英字于然諸在仙經隱名隨法立
　號也星圍九百二十里然燈曰身星明暗
　以驗之眞符曰延生之符



北斗第二陰精巨門元星君(丑亥生人屬之)
　星君姓育嬰諱激明光字巨門戴五色飛
　雲之冠紫衣黃裙七色錦帔躡虎文之履
　變形如美婦人被纓絡戴五色花冠執通
　明之扇以青衣女子侍從又真形戴玄精
　玉冠玄羽飛裳執五色羽節曰舉斗真人
　號玉皇北上晨君居中元宮五色玉樓中
　又曰璇宮大聖鬽星君又號婴真君真文
　子配事于地所主地元爲天之上宰主權
　祿位上總天宿下領萬靈及學仙之人真
　仙之官莫不隸爲丑亥生人所屬管太陰
　真君胃昴畢觜四宿及楚國益州分野節
　候陰精秋收萬物遁甲曰天任字于全星
　圍五百五十里然燈曰命星明暗以驗之
　真符曰度厄之符




北斗第三眞人禄存眞星君(寅戌生人屬之)
　星君姓歸并諱處衆踏字禄存戴九色寳
　冠黄衣青裙五色絳帔躡龍文之履變形
　如二十歲美丈夫花貌披草衣執筆多正
　面而立也又眞形戴飛雲寳冠青羽飛裳
　執斗中青籙曰履斗眞人號玉皇玉仙華
　晨君居眞元宫黄臺玉樓中又曰璣宫大
　聖𩵄星君又號兆眞君衛府子配事于火
　所主日元爲天之司空主神仙上總九天
　高眞中監五嶽靈仙下領學道之人眞仙
　之官莫不隸焉寅戌生人所屬管水星眞
　君參井鬼柳四宿及梁國冀州分野遁甲
　曰天柱字子素星圍七百二十里然燈曰
　福星明暗以驗之眞符曰保命之符



北斗第四玄冥文曲紐星君卯酉生人屬之
　星君姓靈樞諱摇天字文曲戴六色盤龍
　之冠白衣絳裙三色黄披躡龜文之履變
　形如婦人面黑披髮執文字騎五色雲龍
　回視廉貞星又眞形戴三華寳冠丹錦飛
　裳執玄靈之節曰歩斗眞人號玉皇玄上
　飛華晨君居紐幽宫朱臺玉樓中又曰權
　宫大聖䰢星君又號盤眞君子惠子配事
　于木所主月元爲天之遊擊主伐逆上總
　九天神鬼中領北帝三宫下領萬兆伐逆
　不臣誅以兇悖莫不隸焉卯酉生人所屬
　管火星眞君星張翼軫四宿及吴國荆州
　分野遁甲曰天心字子裘星圍八百里然
　燈曰禄星明暗以驗之眞符曰益筭之符



北斗第二陰精巨門元星君(丑亥生人屬之)
　星君姓上䦕諱變字廉貞戴五色華冠青
　衣白裙四色錦帔躡雲文之履變形鐲美
　騂白龍戴七寳冠從者四人各執婦從下
　又眞形戴玄精玉冠玄羽飛裳執五色羽
　節曰舉斗曰躡紀眞人號玉皇北上晨君
　居中元宫五色玉樓中又曰璇宫大聖𩲃
　星君又號蘭眞君子衛子配事于土所主
　江元爲天之斗君主命籙籍中統鬼神簿
　目下領學眞兆民命籍諸天諸地莫不緫
　統辰申生人所屬管木星眞君角亢氐房
　四宿及趙國兖州分野節候丹元夏以長
　養萬物遁甲曰天禽字子公星圍七百二
　十里然燈曰官職星明暗以驗之眞符曰
　消灾之符




北斗第六北極武曲紀星君(巳未生人屬之)
　星君姓明靈諱昌上元字武曲戴鳳翔之
　冠玄衣錦裙龍文虎帔躡花文之履變形
　象頭人面仗劍披纓絡又眞形戴飛精華
　冠紫錦飛裳執斗中玉策曰步罡眞人號
　玉皇北辰飛華晨君居紀明宫玄臺玉樓
　中又號闓陽宫大聖𩳐星君又號定眞君
　大車子配事于水所主河元爲天之太常
　主陛進上應元天上眞中統五嶽飛仙下
　領學者之身凡功勤得輪轉階級者悉總
　之焉巳未生人所屬管土星眞君心尾箕
　斗四宿及燕國揚州分野節候北極冬以
　收藏萬物遁甲曰天輔字子卿星圍七百
　里然燈曰壽星明暗以驗之眞符曰散禍
　之符




北斗第七天衝破軍關星君(午生人屬之)
　星君姓玄樞諱開天徒字破軍戴七星之
　冠丹衣錦裙虎頭文帔躡獅子文之履變
　形猪頭人面手持歡喜團又變形披白素
　衣口吐赤氣光明奪日立斗之頭又眞形
　戴九雲冠九色錦裳執揮神之策曰乗龍
　眞人號玉皇總靈九元北蓋晨君居關會
　宫九層玉樓中又曰瑶光宫大聖魒星君
　又曰淑眞君太賔子配事于金所主海元
　爲天之上帝主天地之機運如四時長短天
　地否泰劫會之數莫不隸焉午生人所屬
　管金星眞君牛女虚危四宿及齊國豫州
　分野執天關之柄推空洞之輪無時暫息
　也遁甲曰天衝字子翹星圍九百里然燈
　曰妻妾星明暗以驗之眞符曰扶衰之符




北斗第八洞明外輔星君
　輔星如人間卿相星君姓精常諱上開字
　正延戴飛精寳冠九色鳳衣執火鈴變形
　紫袍腰金樸頭執笏又各隨諸國宰輔之
　服曰遊行一命眞人號玉皇帝尊元晨君
　居帝席宫紫館玉樓中號左輔星君乃斗
　中之外輔總承衆事司察天下萬國九州
　執政大臣罪福功過遁甲曰天内字天成
　然燈曰禳謝衆灾治病服藥明吉暗凶
　又第八帝席宫帝化日月水火斗中高皇
　左夫人名太乙不啓珠字落之茂華紫錦
　帔綉羽飛丹裙又輔弼二星一隱一現現
　者曰輔輔在武曲星之外傍也
北斗第九隱光内弼星君
　弼星如人間卿相星君姓幽空諱冥陽暉
　字幽寥戴飛天寳冠手執帝章變形緋衣
　執圭出五色之炁又各隨諸國宰臣之服
　曰徘徊三陽眞人號玉皇帝貞元晨君居
　上尊宫紫館玉樓中號右弼星君乃斗中
　之内弼總承衆事司察天下萬國九州執
　政大臣罪福功過遁甲曰天蓬字子禽然
　燈曰祈福應投事務明吉暗凶○又第九
　上尊宫帝化金石山河斗中高皇右夫人
　名太乙滌字雲育玄緑飾帔翠羽華裙右
　九夫人皆頽雲之髻又隱星曰弼星弼在
　巨門星之内傍也
上台虚精開德星君
中合六淳司空星君
下合曲生司禄星君
　上台星君名虚精面赤色口吐赤炁散髮
　道裝執碧玉圭乗黑雲頂有黄炁中台星
君名六淳一名六亭面白色口吐白炁徧
滿天下道裝執白玉圭乗白雲頂有白炁
下台星君名曲生面小有光芒千百炁如
絲射暗立青炁中道服執青玉圭三台共
有六星兩兩煌燁名曰天階在天曰三台
有位曰三公在人曰三魂列泰階以輔帝
宸之席上台二星上星主帝王下星主女
后中台二星上星主諸侯三公下星主卿
大夫下台二星上星主士人下星主庶人
也三台受虚無三炁明青黄白之正色乃
調和陰陽之主也南斗經云南斗陶魂北
斗鑄魄乃陰陽陶鑄之理也陰陽冶鍊而
生我神神之降胎方能生就台者胎也三
而重之九炁斯得是以金樓玉室胞胎九
重人禀質於陰陽而結魂於三台也魂陽
也動之以生魄陰也靜之以鎭人之動靜
不失陰陽之和者形固安矣有所謂三台
生我養我護我者此也夫北斗宰御水源
南斗宰御火府二斗者生成之大用也南
斗正陽之火藏之於坎北斗眞一之水藏
之於離二炁升降往來相合而成既濟萬
物亨泰道之基也水一數也以五乗之即
曰南斗六星火二數也以五乗之即曰北
斗七星各去其五而有三三者生之數也
三台在矣南北之星一十三座在人之身
爲一十三事太上曰生之徒十有三死之
徒十有三是道也知之行之所以生也不
知不行所以死也死生之柄陰陽之權也
三台之星六座者三陰三陽也此言一十
三星而三台不預者在其中矣台星有六
而星君有三者三炁之分分而爲六謂之
六炁復合爲三復合爲三則六炁均調三
才安泰三復化六六復化三天地長久無
有窮極也
　　三合眞符











如是眞君名號不可得聞凡有見聞能持念
者皆道心深重宿有善縁得聞持誦其功德
力莫可稱量
　三十六天星司命宸京保命大天帝君下
　傳北斗本命經曰昔

　元始上帝在玉清黄極宫中演道之際有
　一眞人名曰寳上諸天子中最爲第一出
　班請問中天七星巍巍赫奕統御羣曜斡
　旋炁運斟酌死生威靈至重以何因縁而
　殊勝第一起自何劫始終之化願詳聞之
　上帝曰大哉汝之問也在昔龍漢有一國
　王其名周御聖德無邊時人禀壽八萬四
　千大劫王有玉妃明哲慈慧號曰紫光夫
　人於塵劫中已發至願願生聖子輔佐乾
　坤以禆造化却被三千劫於此王世因上
　春之日百花榮茂之時遊戲後苑至金蓮
　花温玉池邊蜕服澡盥忽有所感生蓮花
　九苞應時開發化生九子其二長子是爲
　天皇大帝紫微大帝其七幼子是爲七星
　或善或惡化導羣情於玉池中經于七日
　七夜結爲光明飛居中極去地九千萬里
　化爲九大寳宫二長帝君居紫微垣太虚
　宫中句陳之位掌握浮圖紀綱元化爲衆
　星之主領也聖母紫光夫人尊號北斗九
　眞聖德天后也如是眞君名號自非寳上
　啓陳玉清開演天皇親降授與天師世間
　無由知見矣所以見聞而能持誦者皆道
　心深重夙有善縁更能依經奉行功德不
　可思議
若正信男女值此眞經智慧性圓
　若有信奉之人遇此眞經也是以先事而
　知遇事而燭此性圓動如環無端而不凝
　滯於物也
道心開發
　道心者此心純乎天理開悟發見超出乎
　冥迷之路參透乎玄妙之門
出羣迷徑入希夷門皈奉眞宗達生榮界
　歸而求之則可以奉眞宗眞者不假他求
　宗者即北斗星君也達而曉此則可以生
　榮界榮者不生不滅界者人天境界皆值
　遇眞經之功縁
於三元
　上元正月十五日中元七月十五日下元
　十月十五日此三元三官主録百司上詣
　天闕進呈世人罪福之日較量淺深會同
　斗宫故當行道轉經
八節
　四立二至二分之日八景五帝下降記人
　善惡之辰也節炁推動以應命方有罪則
　灾炁必臨有功則福炁必集皆當行道誦
　經也
本命
　生年之甲子也六十日復遇一辰也
生辰
　所生之辰爲身中萬神聚會之日當行道
　誦經以答星辰照臨之恩父母劬勞之德
北斗下日
　正月二十五日二十六日二月初二日初
　七日二十三日二十六日三月二十六日
　四月十七日二十七日五月初五十三日
　二十日六月初四初八日七月初四二十
　四日八月初三十一十九二十七日九月
　初三十八日十月初十二十六日十一月
　初一初九十七二十五日十二月二十日
　閏月從前月已上謂北斗下界遊行之日
　又庚申甲子日每月三七日亦謂北斗下
　日也
嚴置壇場轉經齋醮依儀行道其福無邊世
世生生不違眞性不入邪見持經之人常持
誦七元眞君所屬尊號善功圓滿亦降吉祥
　嚴者敬愼整肅之義置者立也壇場者即
　齋醮中所建之壇陛也轉誦經文依儀範
　蕆事行道其福力廣大普及一切茫茫而
　無畔岸生生世世嚮眞背僞不失其眞性
　所謂修行到此虚室生白自然吉祥至止
　矣
即說北斗咒曰
　北斗七星之咒本出天心正法驅邪治病
　無所不用實斗下靈文之大咒
北斗九辰中天大神
　北斗九辰者七星與尊帝二星也咒中有
　九辰名故也後人改作七星則不見兩辰
　矣註云在天曰神在地曰祇在人曰鬼惟
　人處中修習之者上可爲神仙下可爲靈
　祇不能修習者氣盡而死名之曰鬼鬼復
　化人惟人者無所不通無所不化北斗爲
　中天之尊爲三靈之長故曰大神也(一本/作七)
　(星天中/者非)
上朝金闕
　玉京金闕虚皇上帝之都也北斗於三清
　玉帝爲臣故曰上朝
下覆崑崙
　崑崙山天中之嶽也在八海之内上當天
　心形如偃蓋上廣下狹三成而上等天之
　齊萬度之心黄赤二道交會其上三光行
　焉東曰崑崙西曰玄圃北曰閬風南曰積
　石大巖水泉北户山之四面各一萬里上
　有瓊華之闕光碧之臺瑶池翠水西王母
　統衆眞居焉山之絶頂上有金臺五所玉
　樓十二金城九重地生金根之樹瓊柯之
　林生素華之實瓊津玉泉紫雀翠鸞碧桃
　紫柰百寳裝嚴莫可紀述斗極所居之宫
　宫各五有五門門有四光爛照九萬里下
　統九炁八景持區各總一天四炁生育中
　爲天柱上通天關總炁上元三十五分各
　爲璇璣百大生主故曰下覆崑崙也
調理綱紀
　九辰乃皇極之胄理三五之數而調大化
　化之所出而有五行五事八政五紀三德
　稽疑庶政五福等用誠合人道而正紀綱
　所以堯遵昊天舜齊七政者矣
統制乾坤
　範圍天地包裹乾坤故曰統制也
大魁貪狼巨門禄存文曲廉貞武曲破軍
　北斗七星君名也注見眞形也
高上玉皇
　斗中尊星也見者壽六百歳在斗魁内近
　第一星
紫微帝君
　斗中帝星也又號太微帝君見者壽三百
　歳覆斗魁内近第四星尊帝二星爲萬象
　之宗師衆星之攸拱北斗七眞曰我祖師
　北極歷劫以來勤苦香燈供養三清功成
　德滿升入紫微出入有華蓋相隨星光常
　七寳燦爛上徹諸天下照萬國每月初三
　日二十七日下降察人善惡也昔汾陽王
　郭子儀曾遇至人得占星之法云常以每
　月初三二十七日靜夜勿令人知陰下中
　庭瞻視斗中或見二星光芒大如車輪者
　即尊帝二星也見之勿語於人可得長生
　子儀以國事未及奉行而有一女童曰還
　車姐入室奉事於枕中竊見此語密而行
　之得遂其見至宋朝猶在内中今北辰降
　日乃出於此
大周天界細入微塵
　陰陽之炁大而周天細而微塵何所不及
　也
何灾不滅何福不臻
　臻者至也集也凡有灾殃悉皆消滅應有
　福祥自然駢集所謂灾障不干盡憑生百
　福者是也
元皇正炁來合我身
　服元皇正炁訣云青黑黄赤白緑絳碧玄
　光從一至於九服炁飡元黄日與正炁合
　七竅生華芒九年功行滿入侍九晨房法
　曰元黄正炁八卦九宫之正炁降自九皇
　而生萬有也第一陽明神人吐青炁之光
　第二陰精神人吐黑炁之光第三眞人神
　人吐黄炁之光第四玄冥神人吐赤炁之
　光第五丹元神人吐白炁之光第六北極
　神人吐緑炁之光第七天衝神人吐絳炁
　之光第八輔星神人吐碧炁之光第九弼
　星神人吐玄炁之光服炁之法常以正月
　四月七月十月四孟之月上旬九日平旦
　又以二月五月八月十一月四仲之月中
　旬之十九日日之正中又以三月六月九
　月十二月四季之月下旬二十九日之夜
　半一月一日三過行之平旦日中夜半各
　隨孟仲季月用也一年三十六過應三百
　六十度之數以五爲盈炁有餘也至行道
　之日時清嚴入室燒香精思臨目閉氣叩
　齒九通存見九宫星府神君端坐威儀侍
　衛森然密咒曰北斗元辰中天大神至魁
　𩲃𩵄䰢魓𩳐魒尊帝急急如律令但見九
　炁從星注下流入口中隨氣吐納炁而吞
　之細細吐故炁漸漸納新炁勿令耳聞九
　色咽之都畢叩齒九通倏然都忘形神合
　妙在坐卧行息動靜之間皆隨調適如此
　依法行之九年九星神君降授兆訣長生
　神仙上升三天結友衆眞而與道合眞矣
天罡所指晝夜常輪
　斗杓在天運斗杓而不忒從子至亥一辰
　移一位詩謂終日七襄者是也註曰月月
　常加戌時時見破軍欲受正炁宜朝此方
俗居小人
　乃奉道第子自卑之稱如言濁世行尸凡
　間穢質耳舊本俗字蠹蝕其半止餘下截
　後人妄認其形凑塡作恪字又作格字近
　又隨音而訛爲隔字
好道求靈
　人之好其道奉玄靈之經訣以求其妙也
願見尊儀永保長生
　儀謂形儀尊帝之眞形也法曰願臣早見
　見即長生
三合虚精六淳曲生生我養我護我身形
　已上註見前聖號内
魁𩲃𩵄䰢魓𩳐魒尊帝急急如
律令
　已上九星名諱並註見前聖號内凡持經
　之士至此則當愈加誠敬注想尊容叩齒
　而密誦之也




太上玄靈北斗本命延生經註卷中
太上玄靈北斗本命延生經註卷下陰三
　　　　　　　　　傅　洞　眞　註
老君曰凡人性命五體悉屬本命星官之所
主掌
　性者天命之謂性命者化而不易謂之命
　五體者兩手兩足並頭也本命星官者謂
　六十甲子所屬本命星官也凡天之所賦
　人之所受皆屬本命星官之所主掌無有
　差忒
本命神將
　神將謂本命年月日時并胎年月日時所
　臨之辰謂之胎生八位神將陰陽男女逆
　順運限神將及禄馬二炁神將本命從官
　符吏等神也
本宿星官
　二十八宿星君本宿星有二等一曰本命
　年之宿直星君假如甲子年角宿值年即
　是角宿天門星君爲本宿星官也又一等
　禽演以定胎息命星三位主於三元三限
　之數亦曰本宿星官也
常垂陰祐主持人命使保天年
　天年之限百二十年世人能奉北斗延生
　經法之道者本命神將本宿星官常加庇
　護主掌人命可以全其本年
凡俗無知終身不悟
　凡胎濁質自無知識終身不悟此理
夫本命眞官每歳六度降在人間降日爲本
命限期
　凡遇本命之日即爲期限六十日一度一
　年六度眞官降在人間又本命限期者一
　百二十年通爲二限六十年爲一小限百
　二十年名曰大限限盡即死若違犯禁忌
　伐其命年則限數促若積陽功施陰德依
　科禁戒貴天命者則其限展限既展矣命
　其延矣
有南陵使者三千人
　陽之所化三炁成神
北斗眞君七千神將
　陰之所化七炁成神
本命眞官降駕衆眞悉來擁護可以消灾懺
罪請福延生隨力章醮福德增崇
　凡降駕之日衆眞並至衛護皆可上章設
　醮懺罪消灾延生請福隨力建功增崇福
　德
其有本命限期將至自身不知不設齋醮不
修香火此爲輕生迷本不貴人身天司奪禄
減筭除年多致夭喪
　若人本命限期將至不能自知不設齋醮
　不持經訣不朝斗眞是爲輕此生忘其本
　自賤其身天司必致奪禄减筭遂多夭死
　不能全其本年也
迷悟之者雖遇經訣懷不信心毁謗眞文如
此之人身謝之後淪没三塗漂沉諸趣永失
人身深可悲哀自致斯苦
　人之迷誤縱遇經訣心懷不信甚至毁謗
　身没之後墮於三塗六趣之中永不得爲
　人身所謂天作孽猶可違自作孽不可活
　天尊慈憫雖起哀心執法有司故多宥貸
若本命之日能修齋醮善達天司一世於本
命限期開轉眞經廣陳供養使三生常爲男
子身富貴聰明人中殊勝
　若人於此生本命之日依科禁戒看誦眞
　經大建齋醮則三世之生皆作男身富貴
　聰明人中獨異
其有生身果薄雖在人中貧窮下賤縱知本
命無力修崇能酌水獻花冥心望北極稽首
禮拜念本命眞君名號者亦不虚過本命限
期皆得延生注福繫係人身灾厄蠲除獲福
無量
　若人生在貧窮下賤雖知本命無力建功
　但能酌水獻花虔心望北極稽首禮拜持
　念北斗本命星君尊號者亦不虚度本命
　之辰也皆得延生注福繫係人身灾厄永
　消而獲福無量矣
天師歡喜踊躍作禮讚歎難可得遇無上法
橋
　天師受得經法歡喜讚歎以法橋爲喻者
　謂法橋之度無有窮已實爲難可得遇也
老君重告天師曰世人罪福善惡皆屬天司
懺罪消灾莫越修奉
　世人罪福善惡皆斗神所掌若欲懺滌罪
　愆消禳厄難無過修齋設醋依經修奉也
遇本命生辰告身中元辰
　元辰凡有二等一者以北斗七元建生爲
　本命星君即有左右輔弼爲元辰也又陽
　男陰女衝前一位謂之元辰陰男陽女衝
　後一位謂之元辰假如子生男命貪狼爲
　本命星君即左輔爲元辰星君子生女命
　貪狼爲本命星君即右弼爲元辰星君也
　如丑亥生男命以巨門爲本命星君即右
　弼爲元辰星君女命即左輔爲元辰星君
　也餘皆倣此二者以六十甲子爲本命星
　官玄靈法中稱曰本命大將軍也假如甲
　子生男命以辛未爲元辰星官女命以己
　巳爲元辰星官乙丑男命以壬午爲元辰
　星官女命以甲申爲元辰星官也餘皆倣
　此更於五子元中遁取眞僞也凡遇此日
　此即爲元辰下降之日亦宜淨身齋戒行
　道誦經元辰最不可犯若生遇元辰在命
　一世未免其凶殃此雖天命預定亦可於
　元辰下降之日懺謝之變灾作福本命星
　君星宫神將符吏君臣之位尊卑有別人
　皆不知也
驛馬
　五福驛馬神君本命之吉神也申子辰人
　在寅位巳酉丑人在亥位寅午戌人在申
　位亥卯未人在巳位以本旬所生爲正位
　也
削落三灾九厄(此註見/前文)保見今眷屬安寧
　中戒經云生民熒熒各戴一星人人各有
　本命星辰自有灾福然大槩必隨主炁之
　者一國以帝君相輔爲主炁一門以家長
　爲主炁也主炁有道者能回易天經轉灾
　爲福我命在我不在於天是道也能包括
　天地把握陰陽所以大數不能拘陰陽不
　能寇也若未能行道施功必不能逃於命
　分矣年月厄會之時當期患難若或輕生
　迷本不貴人身恣其三業縱其六根造業
　積愆灾來必重至於延累親族合門受禍
　不爲小矣何謂也以六親眷屬皆起於本
　命之元者也且如生我者爲母養我者爲
　父同類者爲兄弟我尅者爲妻財我生者
　爲子孫皆起我命之元也又如以本命加
　生月數至生時爲命宫男女逆順以次分
　而行之一十二位一曰命宫二曰財帛宫
　三曰兄弟宫四曰田宅宫五曰子孫宫六
　曰奴僕宫七曰妻妾宫八曰疾厄宫九曰
　遷移宫十曰官禄宫十一曰福德宫十二
　曰相貌宫以三元四柱五行支干加而臨
　之行來歲位運限所及遇灾即灾遇福即
　福所以當先祝我本命元辰驛馬也元辰
　者我之神也驛馬者我之心也夫人之元
　辰外寄於目内藏於心目則外視於萬物
　心則内馳於萬機心目所馳神亦奔競故
　謂之元辰驛馬者馳事而不息者也人能
　收心復照存玄靈於己則却走馬以糞内
　養形神胎息自固然後三尸去體九蟲消
　亡三灾九厄何從而至在時受命百神和
　暢所謂眷屬安寧是也
凡有上士於本命生辰持此眞文者外伏魔
精内安眞性
　修眞之人名曰上士於本命生日持誦是
　經則外可以降伏魔精内可以安神養性
　自然得道成眞矣
功霑水陸
　道成之人功被含靈飛走沉潜咸受其澤
善及存亡
　自身得道眷屬安寧九祖七玄均蒙其惠
悔過虔恭漸登妙果重立玄功證虛無道乃
得聖智圓通隱顥莫測出有入無逍遥雲際
昇入金門與聖合眞身超三界永不輪轉壽
量無窮快樂自在
　人能虔恭悔過妙果玄功可登可立道也
　者生化之無窮流轉之不息人之生也從
　虚無而有所以神化爲炁炁化爲精是有
　形也用之之道智者不施於外而施於自
　己則精復化爲炁炁復化爲神鍊神合道
　復證虚無之妙也夫神化無方謂之聖事
　無不知謂之智周萬物而不知微妙玄通
　深不可識是故隱顯莫測出有入無逍遥
　雲際昇入金門形神俱妙與道合眞同歸
　三清之大化無復輪轉壽量何窮逍遥無
　爲元命畢矣
凡有男女於本命生辰及諸齋曰清淨身心
焚香持此眞文自認北極本命所屬星君隨
心禱祝善無不應灾罪消除致感萬聖千眞
俱來衛護
　正一眞人漢天師語弟子趙昇曰夫人身
　有三魂一魂主命一魂主財禄一魂主灾
　衰又曰一魂居直本屬宿宫一魂居地府
　一魂居形内七魄常居内而不散也所謂
　魂屬陽動以生也魄屬陰靜鎭形也若本
　命之日魂神降體就尸合同瞻視形容衰
　敗壯健若三魂循環歸降不絶則生人安
　穩灾病不生矣若於其日清净身心不酒
　不色著新潔衣裳焚香習善更於其日眠
　睡少時即魂與魄合陰與陽并道炁内隆
　命根堅固若於其日嗜酒及色昏亂形體
　則魂當歸時去身三歩之遠取合不能穢
　惡冲射魂復而往若三度昏亂魂不合魄
　者則陽衰而陰旺魄靈得其便矣夫魄者
　陰之化也常欲得魂不歸身不歸則魄靈
　與陰鬼交通陰與陰合則五鬼旺矣致使
　遊魂衆惡令人躭睡不醒五體迷亂灾病
　俱生將至於死凡魂歸而不能合體之時
　魂悲而泣魄靈踊躍而舞笑而歌曰歸無
　我舍歸無我舍所以五鬼侵室而三尸狂
　蕩矣三一不守眞宅虚空中黄經曰可惜
　玄宫十二樓那知反作三尸宅豈不哀哉
　夫本命之日一年六辰三魂六度歸身制
　禦陰魄令邪道不侵百神交會魂安魄正
　萬炁長存不經苦惱身有光明永保長生
　飛仙可蹈更能於本命始生之日諸神下
　降齋戒之辰清净身心焚香誦經認北斗
　本命所屬星君隨心虔禱善念感應灾罪
　消除萬聖千眞俱來衛護則仙道速成矣
此經所在之處千眞敬禮萬聖護持魔鬼潜
消精靈伏匿世有灾殃悉皆消滅
　持經在心身中眞聖敬重護持則魔無干
　犯鬼無妖精世人之灾殃皆自消滅
是名北斗本命延生經訣乃修眞之徑路
　此經要做自己工夫名本命延生之經訣
　是修眞之道路也
得道逍遥皆因此經證聖成眞皆因此經出
離生死皆因此經保護男女皆因此經保命
延年皆得自在永爲身寳福壽可稱保而敬
之非人勿示
　此是經訣自己工夫處小則保命延年增
　添福壽大則出離生死得道逍遥證聖成
　眞長爲身寳保之敬之勿示非人
老君說經將畢龍鶴天仙來迎還於玉京是
時天師受得妙法而作是言誓願流行以傳
善士若有男女受持讀誦我當與十戒仙官
所在擁護於是再拜
老君而說贊曰
　老君說經既竟將還玉京天師拜謝而說
　贊語
家有北斗經
　家者非家舍之家乃吾身之家也人之五
　臟以心爲主心乃神之舍也家中有神謂
　之家有夫心之象内虚而中藏於水水者
　天一之炁北斗之精也所以人心上有七
　孔以應七星下有二孔以應輔弼及有三
　毫以法三台人之運心於外則神遊而逝
　定心於内則神安以和至於得道飛昇亦
　存乎心也所以言家有北斗經者心能修
　持經法而無他動夫天心不動斡運自然
　自然之道豈不大哉又人之生也北斗降
　炁於心中夫心者神明之府行藏善惡之
　事欲萌其心斗悉知之人之妄心可不息
　乎
本命降眞靈
　本命眞靈既降可以保命延生矣
家有北斗經宅舍得安寧
　心者神之所舍形者氣之所宅人能修持
　經法心形自然安寧
家有北斗經父母保長生
　父謂玄父母謂玄母神炁之所生也心能
　修持經法玄父玄母自保長生
家有北斗經諸厭化爲塵
　胎穢蕩除血尸消滅人能修持經法身心
　自然清净
家有北斗經萬邪自歸正
　喜怒哀懼愛惡欲七者情之邪也風寒暑
　濕饑飽勞逸八者氣之邪也心能修持經
　法情邪悉去而道炁長存自然歸于正眞
　矣
家有北斗經營業得稱情
　眞炁灌鍊生生不窮心能修持經法自有
　生生不窮之妙道德得以稱情矣
家有北斗經闔門自康健
　百關骨節浹洽眞元陽丹九户閉塞死氣
　此是心能修持經法百關自然康健
家有北斗經子孫保榮盛
　子孫皆起於本命之元且如生我者爲母
　養我者爲父同類者爲兄弟我剋者爲妻
　妻生他者爲子孫皆起我命之元也心能
　修持經法子孫自保榮盛
家有北斗經五路自通達
　心能修持經法五臟經絡眞炁自然流通
　暢達
家有北斗經衆惡永消滅
　衆惡者羣魔也修眞之士當先屏退羣魔
　心能修持經法則魔障不干衆惡消滅矣
家有北斗經六畜保興生
　三陰三陽化育於六脉中化爲青龍白虎
　朱雀玄武勾陳滕蛇之用心能修持經法
　六畜自保生全
家有北斗經疾病得痊瘥
　心能修持經法眞炁填溢三宫疾病何由
　而生
家有北斗經財物不虛耗
　精血充補化而爲氣氣之利用澄而爲神
　心能修待經法身寳何由虚耗
家有北斗經横事永不起
　内境不出外境不入人能修持經法身心
　長無雜想横事何由起
家有北斗經長保亨利貞
　綿綿若存凝神太一此是心能修持經法
　常保四時之吉也
老君曰善哉善哉汝可宣揚正教福利無邊
普及衆生永霑勝善
　老君以天師所贊爲善申言善哉善哉者
　謂至善也就戒天師宣布闡揚此經訣法
　福利無窮徧及未悟之士未來之衆俾長
　受於利益也
天師稽首禮謝信受奉行
　天師叩頭禮謝信而受之奉而行之
　　　北斗長生聰明神咒
北斗九星玉眞仙靈貪狼巨門保臣長生
禄存文曲使臣聰明廉貞武曲衛臣安寧
破軍輔弼護臣身形常居吉慶永處福齡
注上生籍勾落死名神清氣爽洞達九冥
禦邪攝鬼羣妖摧傾學道修眞所願遂成
九皇覆護飛昇紫庭(臣)下情無任虔禱之至
　此咒或謂上古仙賢朝斗燒香之祝語也
　每燒香朝斗之際以此咒祝之乃是再三
　虔禱之意也舊本咒後有急急如太上律
　令一句若是太上所宣以敕斗極者則不
　應咒中稱臣字既已稱臣又云急急如律
　令恐不合理今改作臣無任虔禱之至爲
　是若以此咒祝之更不須别祝願矣若是
　婦人禱祝當改臣字稱作妾字
太上玄靈北斗本命延生經註卷下
















