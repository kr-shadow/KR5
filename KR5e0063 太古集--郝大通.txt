#+TITLE: 太古集--郝大通
#+DATE: 2018-05-12 10:22:07
#+SOURCE: github.com/kanripo/KR5e0063 master abaeb64b                
太古集序友十
余少時在燕趙間聞太古真人之名然未嘗
瞻拜履錫聆謦欬之音頗爲慊恨每一思咏
風烈如想蓬萊瀛洲方丈中人也今適得親
見真人法嗣普照大師范君君爲人聰明照
了八窗玲瓏其在東平之正一也道俗瞻依
風聲千里雲集檀施興建道場廣殿齋厨賓
寮廩舍纔四三年已不啻數十百楹矣一日
過璧曰圓曦所以區區成此功德者亡他政
欲推廣先師道範俾行爾其先師太古真人
舊有崑崙文集當時刊行者蔑裂訛漏極多
圓曦以謂宗風準的道學淵源在則人亡則
書蓋不可須臾離也雖甓甃浮圖增九級之
高曾未若心印書傳無片言之誤衆人徒見
圓曦營建葺累之勤孰知於崑崙文集補綴
闕遺改正差繆亦頗有一日之勞焉書已補
完子盍爲之序引璧曰少時傾嚮真人風烈
以不及瞻拜履錫爲恨今得附名於文集間
蓋甚幸也然嚮所得皆傳聞語大師實爲法
嗣親炙日久知真人之詳莫如大師請追述
真人道德風烈之一二以實叙引以信後人
大師因手録行實見示其録如左師俗姓郝
世居寧海爲州人之首户昆季皆從儒學兄
諱俊彦舉進士第官至朝列大夫昌邑縣令
師獨幼年穎異識度夷曠悠然有出塵之姿
祖師重陽真人大定丁亥自秦適齊抵寧海
一見師即以神仙許之後於崑崙山對衆傳
衣師自傳衣之後亦不以得道自居蓋自韜
晦往往乞食於真定邢洺間過趙州南石橋
之下因持不語跌坐留六年寒暑風雨不易
其處童子來劇者見其士木形骸至以瓦石
周擁其旁師居之晏如也昌邑君之季女適
真定少尹郭長倩會郭夫婦偕往真定車騎
甚都道出石橋問知師在橋下駐車拜禮以
衣物存慰者甚厚師藐然若不相識一無所
受夫人感泣長倩嗟異移時而去師於世緣
堅决乃爾故能專意於道歲月浸久精神感
格一日至灤城南神人授師大易忽大開悟
事多前知名滿天下大安中朝廷賜以命書
廣寧全道太古真人即其號也自灤城授易
之後言人禍福毫髪無差且自知其壽數當
七十有三至期辭誡門人無疾而逝所著書
六帙實録所載如此然則曩燕趙所聞猶未
盡真人之所有也序既竟大師謂璧曰子作
先師文集序而載正一興造得無贅乎余應
之曰語録記述以傳心也功德興建以示跡
也余年七十有五回首嚮來燕趙傳聞如隔
再世非大師裒集遺文追録行實則真人之
遺風餘烈無自發明況後學晩生寧易知此
大師憑藉真人道蔭興建正一功德照耀東
方今舉之所以聳動學人俾易知耳古人有
言曰雖無老成人尚有典刑在噫正一功德
其亦真人道蔭之典刑歟大師曰唯唯大師
諱圓曦前宋名相文正公之裔也前翰林學
士馮璧序
癸巳之夏余自大梁北遷至銅臺聞天平有
道士范公大師道價甚高且好賢喜事爲東
州冠四方游士多往依之師皆振恤不厭遂
欲一識之而未能也已而余還鄉里凡二年
丙甲歲南游聞其名益甚因至東原得一拜
下風其言議宏深胸懷灑落飄飄然非塵土
中人余驚且服遂館於其宫踰兩旬相與之
意甚厚將别出一編書曰此予師郝崑崙太
古歌詩今將重鋟木以傳子當爲我序余受
面讀之則已有馮丈内翰題其首因紬繹再
四歎曰是亦古之有道者歟何其言之精而
理之妙也嘗謂士大夫生而爲學則曰吾欲
兼善天下致君澤民然志不與時偕鮮克遂
所願幽憂憤恚反自傷其身者多矣所謂兼
善不能而獨善又失深可歎嗟彼方外之士
初無濟時心則决然修鍊惟以壽命爲事精
專篤慎其功日新雖不能白日飛昇亦保體
完神康强終世與夫逐逐於外物爲虚名所
劫持耗智刓精而無補吾教者相去亦遠矣
若今郝公幼而立志挺挺不衰其塊處數年
有玉潔松剛之操一旦談玄論易神解心融
著書立言傳於身後而范公能發揚其師之
道使大振於時而又刊定遺文以開悟晩學
俱爲方外偉人故余有激而書以予吾儕之
兩失者云是秋八月渾水劉祁序
先師廣寧全道太古真人郝君遇師於寧海
傳衣於崑嵛神人授之以易大安錫之以號
略見於内翰馮公之序不復容聲惟是平居
製作若三教入易論一卷示教直言一卷解
心經救苦經各一卷太古集一十五卷内周
易參同契簡要釋義一卷師西來日真定諸
人已攻木行於代歸老之後又多所撰述至
於舊集所傳時有改定世俗抄録往往訛舛
欲改新之蓋未暇也竊惟先師之道獨得於
曠代不傳之妙粹之以易象廣之以禪悅精
微宏廓遺世獨立法言遺論人所願見乃今
魯魚莫辨真僞交雜疑惑後學在於門人弟
子寔任其責圓曦不敏蒙賴道蔭今得灑掃
東原之正一居多暇日謹以師後來所正及
世所未見者點校精審按爲定本刻而傳之
敢以蕪辭冠之篇首夫至人達觀物無不可
故辭旨所發務以明理爲宗非必駢四驪六
抽青配白如世之業文者以聲律意度相夸
耳在禪學則曰麤言及細語皆成第一義在
孔門則曰辭達而已矣又曰以意逆志爲得
之矣學者不志於道而惟華采是求豈爲道
曰損損之又損之道乎向上諸師聞師一言
一句即以神仙許之至待爲方外眷屬生平
教督嚴麾斥公足爲玄門之臨濟使今而尚
存必能高提正令坐斷大千雖師子象王且
知歛避狐狸野犴吾知其不能群矣倒景滅
没可勝浩歎雖然師之書故在也試取而讀
之意必有目直而不能視口呿而不能言者
矣歲次丙申長至日崑崙野服嗣教范圓曦謹
序
大道恍惚從無而入有乾坤造化自有以歸
無夫有入於無故無出乎有元之一氣先天
地生既著三才浸成萬物萬物之動有生有
尅有利有害有順有逆有好有惡有是有非
方而類聚物以羣分尊卑有序泰道將興上
下失節否時斯遘臨事之始而可潜當事之
期而可躍履霜致堅冰之至龍戰則其血玄
黄屯利居貞訟孚窒惕矯世以童蒙而處申
令取毒蠱而明剛進待需柔而行有剥出門
貴乎同人禍發基於大過艮止之兌説之賁
華而離麗蹇滯而坎陷睽背也恒久也取新
可以固鼎失律所以覆師光明則海内可觀
晦跡則山林可遯非神化靈通其孰能與於
此乎予嘗研精於周易删正義以爲參同畫
兩儀四象三才八卦六律九宫七政五行星
辰張布日月度躔有無混成以爲圖象述懷
應問詩詞歌賦共一十五卷分併三帙以慕
太古之風目之曰太古集夫太古者太謂太
易太初太始太素古謂遠古上古邃古亘古
務使將來慕道君子知其不虚爲者也且夫
氣象莫大乎天地變通莫大乎陰陽天地之
英華陰陽之根本二氣之謂也木龍金虎赤
鳳烏龜四象之謂也六七八九其數之謂也
刀圭鉛汞生成備物之謂也神遇氣交性命
之謂也紫府丹宫靈臺翠宇瓊樓絳闕玉洞
珠簾玄關陽道地户天門玉液金精黄芽白
雪真水真火姹女嬰兒石人木馬九蟲三尸
金翁黃婆芝草丹砂皆五行造化之謂也大
抵動静兩忘性圓命固契乎自然自然之道
甚易知甚易行而天下莫能知莫能行者蓋
情慾緣想害之之謂也人若去妄任真超塵
離法混俗而不凡獨立而不改抱一而不離
周行而不怠於仙道其庶乎顔子有坐忘之
德孟軻有養素之功蓋亦專於一事也今舉
其大綱開諸異號所謂同歸而殊途名多而
理一示之可以益於後學能使道心堅固真
正無私若執志待終則位標仙籍永作真人
神通萬變羽化飛昇矣如是則非我門而不
入非我道而不然然而然然於不然而然也
大定十八年歲在戊戌仲冬望後六日自序










太古集卷之一
　　　　廣寧子郝大通撰
　　　周易參同契簡要釋義(並序)
　教者道之所以生也道本無名彊名曰道
　教本無形假言顯教教之精粹備包有無
　故以無言之存乎道體以有言之存乎器
　用體之以為無用之以為利若曰有形生
　於無形則乾坤安從而生用教化於無知
　則真知安從而出若夫太極肇分三才定
　位布五行於玄極列八卦於空廓發揮七
　政躔次紀綱垂萬象於上方育羣靈於下
　土是故聖人仰觀俯察裁成輔相信四時
　而生萬物通變化而行鬼神通精無門藏
　神無穴寂然不動感而遂通至於修真達
　道之士用之德化十方慧超三界升沉而
　龍吟虎嘯消息而蛇隱龜藏一往一來神
　號而鬼哭一伸一屈物我以俱忘當是時
　電激而八表騰輝雷震而三山動色鶴飛
　鳳舞鹿返羊迴冲氣盈盈瑞雲密密萬神
　羅列羣魔遁形玄珠迸落於靈臺芝草齊
　生於紫府覺花纔放法海淵深直入玄都
　永超陸地所謂毛吞大海芥納須彌木馬
　嘶嗚石人唱和此皆開悟後覺不得已而
　爲言是道也用之以順兩儀序而百物和
　行之以逆六位傾而五行亂非夫至極玄
　妙其孰能與於此乎於是略叙玄文删爲
　節要云耳時大定十八年歳次戊戌孟夏
　十有九日序
　易之道以乾爲門以坤爲户以北辰爲樞
　機以日月爲運化以四時爲職宰以五行
　爲變通以虚静爲體以應動爲用以剛柔
　爲基以清浄爲正以雲雨爲利以萬象爲
　法以品類爲一以吉凶爲常以生死爲元
　以有無爲教故知教之與化必在乎人體
　之善用必在乎心變而又通必在乎神以
　一神總無量之神以一法包無邊之法以
　一心統無數之心自古及今綿綿若存是
　謂周易參同契簡要釋之義也
天體道廣
　清虚廣遠純陽不雜
乾用德普
　運行不息應化無窮
善始嘉通
　會合群靈通理物性
羲和貞固
　協和濟利堅固貞正
大妙至哉
　法此行道隨時變通
玄元聖祖
　規矩後人光澤天下
資乎萬物
　衆象之宜資取乾用
統御雲雨
　雲氣流行雨澤施布總及萬靈無有壅蔽
克明初末
　克明萬物終始之道始則潜伏終則飛躍
　可潜則潜可飛則飛是明達乎始終之道
時乘六户
　陽有六則陰有六則健用隨時始終如一
　若不以時而用者應潜則飛應飛則潜應
　生而殺應殺而生六位不以時乘而反害
　矣
伏虎飛龍
　陰伏陽飛陽生陰殺
式宙控宇
　升降不怠運轉無窮
變力化功
　應用之道革故從新為之以漸謂之變一
　有一無忽然而改謂之化言乾之為道使
　物漸變者使物卒化者莫非資始生養萬
　物總統隱顯之功
性端命輔
　乾之爲用見乎變化變化之功使物各正
　性命性者天生之質若剛柔遲速之别命
　者人所禀受若貴賤壽夭之屬故知無形
　生於有形有形之所累也惟天道有形能
　健而不爲所累者蓋謂乘變化而御大器
　静專動直不失大和乾之為體静住之時
　則專一不轉移也其運動之時正直不傾
　邪也不失大利豈非正性命之情者邪乾
　能正定物之性命物之性命各有情也所
　禀生者謂之性隨時念慮謂之情故以真
　言之存乎其性以邪言之存乎其情情去
　性存命自歸而輔之
保合太和
　乾之為用純陽剛暴若無和順則物不得
　利又失其正若能保安合會太和之道乃
　能永固使物各正性命而久長也
利貞廼甫
　貞固幹用利益於物
剛專柔直
　内則存乎剛健專一不移轉也外則用乎
　柔弱正直不傾邪也
匠衆規矩
　君子所以能行此道匠成萬物教化無窮
　者也
君子自彊
　運用不休終而復始彊而又壯君子之道
　備矣君者主也子者愛也主臨上位愛人
　濟物學道之者通乾用而行大利晝夜不
　息無有虧退君子之人自彊勉力不有止
　息惟施於衆
教令可取
　此明君子之人體道用事内剛外順静專
　動直若雲行雨施四時以序萬物以生一
　切群品無不周普
地體道大
　沈實純厚無所不載
坤用德隆
　柔和厚載包容衆垢以順羣生通理物情
　猶乾之德其德隆大
長益羣品
　長養利益羣靈品類始生萬有各得通暢
事備曲通
　順時待物屈己伸人
攸攸君子
　柔順幹正嘉美之功
雌極化雄
　不為事始待唱乃和謙尊卑光己若進人
　必人進己先雌而化雄也
西南不利
　陰柔不立物有所害
東北立功
　志意和同性行柔弱臨事决斷不有私曲
　正此義也
乘此達彼
　得正順志利保守常
黃委宗風
　惟政是從隨時渝變
資生萬有
　妙用宏闊無所疏遠
承順天聰
　行不違禮柔順不邪
厚能載物
　至順包承不亂羣也
至理無窮
　居中得正任其自然
含弘光熾
　和光同衆俯仰不獨
品類熙沖
　和氣沖滿物得生存言善則遷道歸群品
　始終不懈君子之正
實相非相
　依尊履正行命有功返視内觀相實非有
　非相之實實非相故
真空不空
　不居任不造為空真不存不空之真真不
　空故
全其衆妙
　質素不奢修仁守正
器與玄同
　清浄精潔固志在一恢弘博施中正不偏
　安乎得失變通隨時成其道果

太古集卷之一





太古集卷之二友十一
　　　　廣寧子郝大通撰
　　　乾象圖

　　　　　　　其數九
　　　　　　　稱老陽

乾者爲天之用天者是乾之體天所以清虚
高遠純陽不雜一氣冥運萬物化生乃可法
天之用不可法天之體故曰乾象而稱老陽
其數則九謂乾爲天有三畫三因之得九此
卦重之六爻而各稱九是也夫天之道勢如
偃蓋狀若雞卵取坤爲妻而生六子也
　　　坤象圖

　　　　　　　其數六
　　　　　　　稱老陰


坤者爲地之用地者是坤之體地所以純厚
廣載純陰不雜二氣昇降物有變遷乃可法
地之用不可法地之體故曰坤象而稱老陰
其數則六謂坤爲地有六畫象之稱六此卦
重之六爻各稱六是也夫天有三畫而兼坤
之六畫故稱九也惟地屬老陰而不得兼陽
故稱六也
　　　日象圖



日者太陽之精象離卦也其數則七而稱少
陽者爲離卦上下俱長中虚則短成四畫面
兼乾之三畫故稱七數而爲少陽者乾天之
道覆蔭萬物清虚廣遠純陽不雜一氣冥運
名曰老陽日之爲道雖無此大而光明著於
八方普及天下出則爲晝没則爲夜故云少
陽也
　　　月象圖


　　　　　　　　　　
月者太陰之精象坎卦其數則八而稱少陰
者謂坎卦上下俱短中實則長成五畫而兼
乾之三畫故稱其八而爲少陰者坤地之道
大有所載名之老陰月之光明有圓有缺出
則爲夜照耀無窮如地之大故稱少陰夫日
月爲天地之子面得兼乾而不得兼坤所謂
子從父也
　　　天地交泰圖


天地交面泰不交而否者謂天之陽氣下降
地中地之陰氣昇面天上此謂天地交而成
泰若天之氣上騰地之氣下降者謂天地二
氣不相交感而萬物則有所否閉不能通暢
故天地宜交不宜不交萬物宜泰不宜不泰
不泰則否故天道十有一年而泰十有二年
而否也一紀之年全其否泰
　　　日月會合圖


　　
日月會而合不相會合而成弦望日則一年
而行天之一周月則一月而行天之一周一
歳之内無閏則十有二月月各會有所合故
曰日月隔壁謂之朔朔者旦也旦者每月一
日各有會合於日之下名之曰朔日月相衡
謂之望四分之一謂之弦此者不相會合之
時也光盡體伏謂之晦相近於合也
　　　天數奇象圖


天爲純陽而有陽數陽數有一有三有五有
七有九總面論之其得二十有五成乾之陽
數而爲奇者謂奇爲四正方面兼乎中此之
是也天數有五自相乘之則得奇數故曰北
一東三南七西九中五皆陽數也陽之數一
三五七九是也
　　　地數偶象圖




地爲純陰而有陰數陰數有二有四有六有
八有十總而論之共得三十成坤之陰數而
爲偶者偶者爲四正方而兼乎中此之是也
故曰東八西四北六南二中央十皆陰數也
陰之數二四六八十是也地本方故稱偶天
本圓故稱奇
　　　二十八宿加臨四象圖








天象有二十八宿度則三百六十五又四分
度之一者分布於十二分野之中而經星之
常道也所以日月五行七政爲緯循環周度
變化生焉以分四維四正之義者東方南方
西方北方自得其數同天地日月之功有蒼
龍焉有白虎焉有朱雀焉有玄武焉此者亦
象春之與夏秋之與冬也
　　　二十四氣加臨七十二候圖







天地定位日月運行八節四時自然運轉所
以暑往則寒至春去則秋來而成一歲之功
歳功之内有七十二候焉候謂應時之候明
物有自然應節氣則五日七分而爲一候者
也自立春至大寒之後凡爲一年則有之十
二次物候自來應時之氣也
　　　河圖　　



　
天地奇偶之數而成河圖則有五十五數惟
此圖書則四十五數而遍九宫象龜之形狀
頭九尾一左三右七二四爲肩六八爲足此
自然之象也背上有五行而可以知往來占兆
吉凶故通神明之德以類萬物之情天生神
物聖人則之以爲圖書一三五七九爲奇屬
陽也四正方二四六八爲偶屬陰也惟地數
十在於龍腹不有所顯故存之不畫也
　　　變化圖




夫易之道非神功而不可測非聖智而不可
知故有太易乃未見之氣也有太初氣之始
也有太始形之始也有太素質之始也氣形
質具未相離者謂之混沌混沌既判兩儀有
序萬物化成混沌已前則爲無也混沌之後
則屬有也一有一無而爲混沌混混沌沌天
地日月會合交泰之時也
　　　五行圖




五行者水火土金木是也凡天地之數而各
有合生於五行者所謂天一與地六合而生
水地二與天七合而生火天三與地八合而
生木地四與天九合而生金天五與地十合
而生土天地之數五十有五而生成五行五
行之數可見矣七言得之水九言得之火十
一數而得之木十三數而得之金十五數而
得之土此爲天地之數而生五行也
　　　天元十干圖




天元十干者謂甲乙象木丙丁象火庚辛象
金壬癸象水戊己象土夫木之爲體象春而
生乎萬有主魂而靈見於苗火之爲體象夏
而長乎萬物主性而神見於花金之爲體象
秋而成乎品類主魄而氣見於實水之爲體
象冬而就乎萬有主命而精見於根土旺象
加四季之正逐時而有也
　　　三才入爐造化圖

　　虚無　　　　爐中有白雪







夫三才之道者天地人也天元有十干之屬
地元有十二支之屬人元有五行八卦之屬
此三才而配於支干五行卦象之屬而入乎
虚而出乎無虚無之間而生長成就萬物之
功不有怠倦者因造作而必得所化化之與
造爲者本無爲之化也爐有三層十二門火
居於中煉乎三才之真氣而合成道也
　　　八卦收鼎煉丹圖
　　清浄鼎中有黄芽






八卦收歸於鼎者謂乾象天坤象地震象龍

發乎雷巽象虎生乎風坎象雲降乎雨离象
電閃乎光艮象山通乎氣兌象澤説乎物因
乾健而運自坤順而動得此三男三女妙乎
大用而利於萬物此則明雷風雲雨電閃之
屬本自晴空而來復歸晴空而去故謂之鼎
鼎之爲器下存於火中煉其天地雷風火山
水澤而成大丹也
　　　十二律吕之圖







夫黄鍾之律以應十一月用事則九寸三分
損一而生林鍾以應六月用事則三分而益
一生太簇以應正月用事則三分損一而生
南吕以應八月用事則三分益一而生姑洗
以應三月用事則三分損一而生應鍾以應
十月用事則三分益一而生無射以應九月
用事則三分損一而生夾鍾以應二月用事
則三分益一而生夷則以應七月用事則三
分損一而生大吕以應十二月用事則三分
益一而生蕤賓以應五月用事則三分損一
而生清宫黄鍾九十分損五十七分而生仲
吕以應四月用事則生執始執始生去滅去
滅生南事凡自黄鍾之節至應鍾而爲十二
管其有清宫執始去滅南事以爲律管之終
故附之于下


太古集卷之二

















太古集卷之三友十二
　　　　廣寧子郝大通撰
　　　乾坤生六子圖







乾卦爲老陽坤卦爲老陰因合而生六子也

乾得坤之一氣而生巽長女也乾得坤之二
氣而生离中女也乾得坤之三氣而生兌少
女也坤得乾之一氣而生震長男也坤得乾
之二氣而生坎中男也坤得乾之三氣而生
艮少男也故曰乾生三女巽离兌坤生三男
震坎艮是也
　　　八卦數爻成歲圖　



　　



乾卦三畫長每畫别九之數故知三九二十
七其乾卦重之有六畫每畫别九則六九五
十四此者乾爻之數也坤卦三畫短每畫别
六之數故知三六一十八其坤卦重之有六
畫别六則六六三十六此者坤爻之數也此
明一陽稱九一陰稱六外有震坎艮巽离兌
陽陰不等互相推求而各有自然之數也八
卦總其數三百有六十半之得百有八十也
象一年之數也
　　二十四氣加臨乾坤二象陰陽損益圖






冬至之日一陽始生而成復卦大寒之日二
陽始生而成臨卦雨水之日三陽始生而成
泰卦春分之日四陽始生而成大壯卦穀雨
之日五陽始生而成夬卦小滿之日純陽而
成乾卦夏至之日一陰始生而成姤卦大暑
之日二陰始生而成遁卦處暑之日三陰始
生而成否卦秋分之日四陰始生而成觀卦
霜降之日五陰始生而成剥卦小雪之日純
陰坤卦用事所謂損之而益益之而損也
　　　六子加臨二十四氣陰陽損益圖









乾坤二象象天地之大用由未盡其理者再
明日月之運行風雷之出没山澤之通塞據
此六卦三男三女所行之道亦自冬至之日
爲首以陽變陰以陰變陽至夏至之日爲首
以陰變陽以陽變陰陽陰錯雜各有所變變
而通之以明化物之功本自無爲之治出於
自然而然也
　　　八卦反復圖








乾一世乃有所變而得姤二變而得遁三變
而得否四變而得觀五變而得剥此者自下
升上上至五爻變之至極故自剥卦之後自
上變下者名之遊魂而得晋卦晋卦之後下
體三爻齊變而爲大有名之歸魂卦他皆倣
此
乾一變　乾二變　乾三變　乾四變
乾五變　乾六變　乾七變　乾八變　他
皆倣此
　　　六十甲子加臨卦象圖





夫天地之道而生萬物貴無過於人也則成
三才之道而配支干納音爲六十甲子故有
乾坤二卦而生六十有四數則有萬一千五
百二十象萬物之數也衆象之内以屯爲初
法此甲子有六十而自相配偶六十四卦而
通萬物之情性以存品類之吉凶悔吝憂虞
存亡得失無不備矣
　　　二十四氣加臨卦象圖






起自冬至之日以中孚有信陽氣始生至夏
至之日以咸相感一陰始長故知卦有六十
經遊二十四氣之間凡三百六十而成一歲
之功一年之内則有三百五十四日積之閏
餘故知自冬之日至滿一歲度有三百六十
五日四分度之一每一日管行一爻六日七
分而成一卦内有閏餘共成其數也惟坎震
离兌而歸四正不在其間者也
　　　五行悉備圖





五行悉備三才衆象之宜八卦四維之屬以
明變化之功有類一方之所自有生尅而爲
順逆之時且如目主肝以情怒者必可以引
金金主肺以情哭而誡勸因此自相感而爲
相尅之勝負若不以金則用火火主心以情
笑而接之其怒情漸去者爲相生之故也他
皆倣此以明五行順逆生尅之道也
　　　天地生數圖





天陽而地陰相交而有所生生而各有其所
天一與地四而爲生也天三與地二而爲長
也凡生長之數而天地之情可見矣故曰天
地交而萬物通天地不交而萬物不通之故
也今則陽數一三五陰數有四與二此陽之
與陰共成一十有五陰陽各半而成天地之
道故曰生長而名之生數者也
　　　天地成數圖



地者陰也乘天之陽氣而可以成就萬物終
始之道始則潜伏終則飛躍皆物之自然也
地有陰數六八十天有陽數七與九故地六
與天九而成地八與天七而就凡成之數則
見天地之情其於天五與地十自相交通共

成其數者凡天地之數五十有五而生長成
就萬物終始之道也
　　　五運圖






五運所行經輪十干而成五氣且如甲己之
年土運時行乃爲黔天之氣也他皆倣此故
知五行之象象曰五星木德歲星行逆之時
木運行也熒惑行逆時火運也太白行逆時
金運也辰星行逆時水運也鎮星行逆時土
運也法此五星分布十干而成五運星則有
伏順遲留逆之數
　　　六氣圖



六氣者明三陽三陰之氣而行十二支神神
之相對謂寅申之年少陽主之卯酉之年陽
明主之辰戌之年太陽主之己亥之年厥陰
主之子午之年少陰主之丑未之年太陰主
之每年之内有六氣焉且如少陽司天厥陰
在泉他皆倣此一氣有六十日也
　　　四象圖







夫四象者重明天地日月之道六七八九之
數如乾之老陽稱九坤之老陰稱六乾之少
陽稱七坤之少陰稱八故知乾有六爻爻各
稱九以四因之爻别三十六策坤有六爻爻
各稱六以四因之爻别二十四乾陽爻一百
九十二坤陰爻一百九十二總之得萬有一
千五百二十之策當萬物之數也
　　　北斗加臨月將圖






天垂萬象以北辰爲之樞機統領衆星無失
其時者也夫北斗七星之列各自有方主之
則曰魁枕參首杓携龍角斗卧巨蟹者明知
此北斗第一星謂之魁星第七星謂之杓星
自魁至杓凡有七星面布南方七宫之辰也
故曰戌爲河魁辰爲天罡凡經七辰象北斗
焉
　　　二十四氣日行躔度加臨九道圖








冬至之日日行牽牛夏至之日日行東井牽
牛之宿南極之星也東井之宿北極之辰也
自北極至於南極一屈一伸共行二十四氣
經於二十八宿布三百六十五度四分度之
一循環九道以明消息之功達其昇降之理
者皆日行之道備矣日一年行一運月一月
行一周故知日行則有盈虧月行則有疾有
遲日行一日一度月行一日十三度者謂少
一十二度象一十二月以成一歲焉日經十
有二年而行天之十有二運月行之道即不
然也謂一年之中無閏而行天之一十二周
有閏而行天之一十三周故知月之細度一
日行一十有二度三十七分也日月之行閏
餘生焉
　　　三才象三壇之圖



　　　　　　　　　　　　相配三

　　　　　　　　　　　　十五字


夫三才者天一地二人三也今則不然所謂
天在上地在下人立乎中以象三才非取一
二三惟取上中下品是也故知上品類天之
萬象以明十干之類是也中品類人有萬事
此者皆自天之下自地之上而居於中以明
八卦五行之屬是也下品類地之萬物以明
十二支位是也此具三品以證三才易曰有
天道焉有人道焉有地道焉天道廣矣地道
大矣人道備矣天道雖廣若不以人法之而
天道不能顯著地道雖大若不以人則之而
地道不能成就惟人道獨能法則於天地變
化於萬有興廢於萬事者亦自此而然也



太古集卷之三





太古集卷之四
　　　　廣寧子郝大通撰
　　　金丹詩
虚無之神統御萬靈先天地祖運日月精列
光垂象造物變形推遷歲紀應用生成旁通
恍惚鼓盪杳冥乾坤布化導引群情幽玄奥
妙賢劫聖因
　　　其一
宇宙之中幾丈夫惟神惟聖法規模無爲善
入群生性獨立能開造化爐不逐東風吹柳
絮休教秋月照冰壺金丹運至泥丸穴名姓
元來記玉都
　　　其二
五五純陽足有功大圓乾象以爲宗降形直
入滄溟窟混體攸躋窈漠中有遇坎男騎白
鹿無爲離女跨青龍當期一遘三千日鶴化
烏龜石化松
　　　其三
紅鼠黑蛇越世奇神仙此際泄天機雷聲一
震三山裂日岀同光四海知是説老人呈皓
首又聞赤子掛青衣先生謂彼敷真理報道
郞君來得遲
　　　其四
黄羊化作白猿猴猛虎留蹤待赤牛兔在穴
中狸在火玄通妙處道根由誕靈降跡推遷
運十二春還六十秋道氣歸身逢至友蓬萊
會上約瀛洲
　　　其五
一七元中九六年始知我命不由天炎風鼎
内消紅雪偃月爐中煉瑞蓮斜枕曲江方睡
覺海經三度變桑田南柯昔日黄糧夢説與
崑崙太古仙
　　　其六
恒星不現即如來静止安恬别立階四變艮
宫成妙體返形革命達真胎學人悟此通心
印覺者知之理性才解得箇中弧矢意千經
萬論齊開
　　　其七
三月雷轟一二聲始知天下鬼神驚風乘雲
勢三千里虎假龍威九萬程萬化門中爲主
宰八紘境裏作經營震之内象爻俱動上德
皇君具姓名
　　　其八
鼎器從來六有三一欹一側一安鐶金鉉玉
質通嘉致供聖養賢煉瑞丹風火家人能返
照變形易體改容顔須知烹飪成新法傳得
鍾離道不難
　　　其九
兌家有卦號歸魂返老延齡别有門少女聘
時須待命長男交日見重孫口中安口如何
説身外有身豈可論休道神仙無覓處蛻形
忘跡道常存
　　　其十
三千甲子一仙人天地之根造化神把握陰
陽都一指斡旋萬象統微塵多應父少兒還
老料想邪魔却是真解得神機顛倒理壺中
長是笑欣欣
　　　其十一
蒼龍鬥虎不曾閑少女驅回六長男會向黄
庭頻俯仰寧知玉户默包含寶瓶頻綻紅蓮
朵獅子潜行黑玉潭力士擒將歸洞府萬神
羅列競來參
　　　其十二
八卦相乘定主賓五行生尅驗君臣青鸞撞
入火龍窟赤鳳飛吞金虎身夫婦相交調律
吕父男和順得中純皆因神氣能常守一息
沖融一寸真
　　　其十三
欲識丹砂分兩齊西南北位配三奇九陽宫
裏開金户陰六堂前攪玉池銖别三百八十
四斤分十六兩須知午前子後隨時用萬道
霞光罩玉輝
　　　其十四
鉛汞須分陽與陰半斤銀合半斤金火雲飛
入牛郞鼻霜月穿開織女心神水貯藏金井
滿道源澄照玉泉深昇沉顛倒明離坎未悟
之人何處尋
　　　其十五
日精東畔月華西正是丹天壯盛時二八佳
人呈雅態九三君子騁容儀水晶簾掛珍珠
砌碼碯幢懸翡翠帷試問本來歸甚處七星
樓上不曾離
　　　其十六
刀圭元屬甚人家赤鳳端眸看落霞岸上草
逢添瑞色灘頭石遇結靈砂北溟幾度鋸犀
角南浦屢曾摘象牙更有一般堪賞處天池
裏面放金花
　　　其十七
問云何是最相宜奪得神功造化時虎踞碧
潭風䬍䬍龍蟠朱洞雨漦漦雲英散却雷霆
息露滴成須星斗移直待東方横素練彩霞
捧出一輪曦
　　　其十八
淳風高曠世非同不達幽微止謂空得意詩
情唯自樂知心道話幾人通都緣執性迷真
性盡散淳風昧教風一粒金丹爐内有料無
仙骨卒難窮
　　　其十九
陽九宫中大覺僧擎拳端坐誦黄庭神光射
透虚空藏瑞氣清凝聚寶瓶遊宴洞天呈手
段遍資法界騁威靈從兹解得西來意混沌
之前豈有形
　　　其二十
學仙須是煉金丹鉛汞將來鼎内安用火周
天依次叙添功歲月莫盤桓存神先使心頭
静養氣休令舌下乾十二時中無懈怠自然
性命保全完
　　　其二十一
五氣同宫共一家相資運斡霧生涯何車不
离長安道寶貨常留桂月華鉛汞混融成上
瑞氣神靈慧結丹砂全真妙用符玄用爛飲
流霞穎彩霞
　　　其二十二
如何得得飲刀圭無血羊兒是可刲山澤氣
通雲出谷地天交泰木生梯坎離匹配知顛
倒龍虎回還顯悟迷解得於中消息理管教
平地踏雲霓
　　　其二十三
常聽壺中金石聲凡情除去道情生陽神全
後渾無寐陰魄消時更覺清火裏生蓮猶是
可水中搏塊决然成圓融二物常相會穩駕
雲車赴玉京
　　　其二十四
閑引金烏宴月宫偶然會合便圓融神光照
徹靈空體妙道衝開造化籠心識始知蝸舍
客慧眸方見主人翁從兹啓悟身爲患不執
虚名是大通
　　　其二十五
學道先須絶外華修真養素屬仙家忘情蓋
爲烹金液息慮都緣煉紫砂一性朝元攢五
氣萬神聚頂放三花從兹得達長生路永向
清霄混彩霞
　　　其二十六
出家禀意望求仙必在真師口訣傳爐内飛
鉛常固濟鼎中結汞永新鮮流金作屑銷龍
骨滴露爲霜長玉涎心鏡一磨眀照徹本來
面目自然圓
　　　其二十七
修行休彊做消遥莫向空房守寂寥紫府不
令群虎鬥丹宫能使萬神朝遊山每達青霄
路渡水常登刳木橋採得靈芝頻服餌何須
林下掛簞瓢
　　　其二十八
三一壺中景異常長眉翁坐看松篁六銖絳
彩裝金相十二重樓飲玉漿白鶴樹邊頻俯
仰烏龜池畔任低昂靈童坎步前來立獻與
先生續命湯
　　　其二十九
元氣混成清浄體彩雲突出五方霞金丹結
就純陽子玉液澆開不夜花無相門中堆白
雪虚空藏裏産黄芽長生路上行人少秪是
仙家與道家
　　　其三十
天風吹綻洛陽花六合同塗意不差閑採牡
丹烹嫩蘂静收芍藥煉英華調和二物清神
氣溉濟三田餌麥麻携酒宴闌乘興逸坐騎
白鹿入雲霞


太古集卷之四
