#+TITLE: 太上老君內觀經-唐初期-
#+DATE: 2016-06-11 12:27:01
#+SOURCE: github.com/kanripo/KR5c0022 master c972e559                
七經同卷傷八
　太上老君内觀經
　太上老君說了心經
　太上老君内丹經
　太上内丹守一眞定經
　太上老君内日用妙經
　太上老君外日用妙經
　太上說轉輪五道宿命因縁經


太上老君内觀經
老君曰天地媾精隂陽布化萬物以生承其
宿業分靈道一父母和合人受其生始一月
爲胞精血凝也二月成胎形兆胚也三月陽
神爲三魂動而生也四月隂靈爲七魄靜鎭
形也五月五行分藏以安神也六月六律定
腑用滋靈也七月七精開竅通光明也八月
八景神具降眞靈也九月宫室羅布以定精
也十月炁足萬象成也元和哺食時不停也
太一帝君在頭曰泥丸君總衆神也照生識
神人之魂也司命處心納生元也无英居左
制三魂也白元居右拘七魄也桃孩住臍深
精根也照諸百節生百神也所以周身神不
空也元炁入鼻灌泥丸也所以神明形固安
也運動住止關其心也所以謂生有由然也
予内觀之歴歴分也心者禁也一身之主心
能禁制使形神不邪也心則神也變化不測
故無定形所以五藏藏五神魂在肝魄在肺
精在腎志在脾神在心所以字殊隨處名也
心者火也南方太陽之精主火上爲熒惑下
應心也色赤三葉如蓮花神明依泊從所名
也其神也非青非黄非大非小非短非長非
曲非直非柔非剛非厚非薄非圓非方變化
莫測混合隂陽大包天地細入毫芒制之則
正放之則狂清淨則生濁躁則亡明照八表
暗迷一方但能虚寂生道自常永保無爲其
身則昌也以其無形莫之能名禍福吉凶悉
由之矣所以聖人立君臣明賞罰置官僚制
法度正以教人人以難伏唯在於心心若清
淨則萬禍不生所以流浪生死沉淪惡道皆
由心也妄想憎愛取捨去來染著聚結漸自
纒繞轉轉繫縳不能解脫便至滅亡由如牛
馬引重趍泥轉増䧟没不能自出遂至於死
人亦如是始生之時神元清靜湛然無雜既
受納有形形染六情眼則貪色耳則殢聲口
則耽味鼻則受馨意隨徤羡身欲肥輕從此
流浪莫能自悟聖人慈念設法教化使内觀
已身澄其心也
者君曰諦觀此身從虚無中來因縁運會積
精聚炁乗華降神和合受生法天像地含隂
吐陽分錯五行以應四時眼爲日月髮爲星
辰眉爲華蓋頭爲崐崘布列宫闕安置精神
萬物之中人最爲靈性命合道人當愛之内
觀其身惟人尊焉而不自貴妄染諸麈不淨
臭穢濁亂形神熟觀物我何踈何親守道長
生爲善保眞世愚役役徒自苦辛也
老君曰從道受分謂之命自一禀形謂之性
所以任物謂之心心有所憶謂之意意之所
出謂之志事無不知謂之智智周萬物謂之
慧動而營身謂之魂靜而鎭形謂之魄流行
骨肉謂之血保神飬炁謂之精炁清而駛謂
之榮炁濁而遅謂之衞總括百神謂之身萬
象備見謂之形塊然有閡謂之質狀貌可則
謂之體大小有分謂之軀衆思不測謂之神
邈然應化謂之靈氣來入身謂之生神去於
身謂之死所以通生謂之道道者有而無形
無而有情變化不測通神群生在人之身則
爲神明所謂心也所以教人修道則修心也
教人修心則修道也道不可見因生而明之
生不可常用道以守之若生亡則道廢道廢
則生亡生道合一則長生不死羽化神仙人
不能長保者以其不能内觀於心故也内觀
不遺生道長存
老君曰人所以流浪惡道沉淪滓穢縁六情
起妄而生六識六識分别繫縛憎愛去來取
捨染著煩惱與道長隔所以内觀六識因起
六欲識從何起識自慾起慾從何起慾自識
起妄想顚倒而生有識亦曰自然又名無爲
本來虚靜元無有識有識分别起諸邪見邪
見旣興盡是煩惱展轉緾縛流浪生死永失
於道矣
老君曰道無生死而形有生死所以言生死
者屬形不屬道也形所以生者由得其道也
形所以死者由失其道也人能存生守道則
長存不亡也
老君曰人能常清靜其心則道自來居道自
來居則神明存身神明存身則生不忘也人
常欲生而不能虚心人常一惡死而不能保神
亦由欲貴而不用道欲富而不求寳欲速而
足不行欲肥而食不飽也
老君曰道以心得心以道明心明則道降道
降則心道神明之在身由火之因巵也明從
火起火自炷發炷因油潤油藉巵停四者若
廢明何生焉亦如明縁神照神託心存心由
形有形以道全一物不足明何依焉所以謂
之神明者眼見耳聞意知心覺分别物理細
微悉知由神以明故曰神明也
老君曰虚心者遣其實也無心者除其有也
定心者令不動也安心者使不危也靜心者
令不亂也正心者使不邪也清心者使不濁
也淨心者使不穢也此皆以有令使除也四
見者心直者不反覆也心平者無髙低也心
明者無暗昧也心通者無窒礙也此皆本自
照者也粗言數者餘可思也
老君曰知道易信道難信道易行道難行道
易得道難得道易守道難守而不失乃常存
也
老君曰道也者不可言傳口受而得之常虚
心靜神道自來居愚者不知勞其形苦其心
役其志躁其神而道愈逺而神愈悲背道求
道當愼擇焉
老君曰道貴長存保神固根精炁不散純白
不分形神合道飛昇崐崘先天以生後天以
存出入無間不由其門吹隂煦陽制魄拘魂
億嵗眷屬千載子孫黄麈四起騎羊眞人金
堂玉室送故迎新
老君曰内觀之道靜神定心亂想不起邪妄
不侵固身及物閉目思尋表裏虚寂神道微
深外藏萬境内察一心了然明靜靜亂俱息
念念相系深根寧極湛然常住杳㝠難測憂
患永消是非莫識
老君曰吾非聖人學而得之故我求道無不
受持千經萬術惟在心也

太上老君内觀經















