#+TITLE: 雲宮法語--汪可孫
#+DATE: 2018-05-12 10:22:03
#+SOURCE: github.com/kanripo/KR5d0072 master b605b4b3                
雲宫法語序别九
萬形皆有弊惟道獨不朽人之在天地間斯
道之寄也有命焉有性焉天命之謂性率性
之謂道也天下無二道豈有二性命哉危徴
精一見於大舜之戒禹恒性習性明性節性
見於湯尹周公之格言夫子賛易曰各正性
命則性與命並言之矣然觀夫子罕言命與
仁而性與天道不可得聞性命之學非深造
者不能貫通也至曾思盂之相傳性命之學
愈著而愈詳儒者以養性率性爲先知命立
命爲務故功極於賛化育參天地彼道釋明
心見性修命復命至於妙有眞空與道合眞
道釋性命之學亦不能泯滅也後世流弊儒
以文章沽爵禄道釋以禍福誘愚庸躬行踐
履之間鮮有出於性命之正者況三綱五常
道之大原天命民彝庸有未盡豈所以爲道
哉聖明之朝作之君師吾儒之道尊勸益加
道釋二氏不廢崇奬期天下咸歸於道泰和
盛治家稷契而人臯陶無上等正覺釋老中
之功用於是談性命者多矣然而未得其歸
一之要余倣之經傳類而編之吾儒之道由
正心誠意而得佛老之道亦由正心誠意而
得也人欲盡淨天理流行即一念不生全體
自見之大機括大而化聖而神捨是非吾所
謂道非吾所謂性命名其集曰雲宫法語道
書謂偃息雲宫黃房之内即心齋坐忘之時
究竟斯道庶乎瞻前忽後無時不然仰不愧
而俯不怍豈徒虛無空寂之謂性命云大德
戊戌秋績水虛夷子靜安汪可孫序











雲宫法語卷上
　　　　績水虛夷子靜安汪可孫纂
　　　先天品第一
原天地未判之始有太易有太初有太始有
太素太易者未見氣者也太初者氣之始也
太始者形之始也太素者質之始也氣形質
具而未相離乃謂之混沌混沌旣判乃開天
地老子曰有物混成先天地生道經曰太上
至眞無極大道度人經曰上無復祖唯道爲
身又曰元始祖炁周濂溪曰無極而太極又
曰無極之眞康節曰若論先天一事無程子
曰人生而靜巳上不容說無極則不容言亦
無體段之可名才說已不是
　　　後天品第二
易有太極是生兩儀兩儀生四象四象生八
卦闔户謂之坤闢户謂之乾一闔一闢謂之
變乾陽物也坤陰物也乾爲天稱父坤爲地
稱母陰陽合德而剛柔有體以體天地之撰
一陰一陽之謂道故曰精氣爲物周子曰二
五之精妙合而凝二氣交感化生萬物生生
而變化無窮穀梁曰獨陰不生獨陽不生參
合而生素問曰天地者萬物之父母陰陽者
血氣之男女生育者人倫之本故陽内陰外
陰含陽胎而男形成陽外陰内陽含陰胎而
女形成九章經曰人之受生於胞胎之中三
元育養九炁結形九月神布炁滿能聲聲尚
神具九天稱慶於是而生般若經曰色身又
曰胎生卵生濕生化生(六祖曰卵生迷性胎/生習性濕生隨邪性)
(化生見/趣性)子夏曰商聞易之生論及萬物鳥獸
昆蟲各有奇偶氣分不同而凡人莫知其情
唯達德者能原其本焉天一地二人三三如
九九九八十一一主日日數十故人十月而
生(陽從奇故日/數十甲至癸)八九七十一偶以從奇奇主
辰辰爲月月主馬故馬十二月而生七九六
十三三主斗斗主狗故狗三月而生六九五
十四四主時時主豕故豕四月而生(斗次日/月故以)
(主/斗)四九三十六六爲律律主鹿故鹿六月而
生三九二十七七主星星主虎故虎七月而
生(星二十八宿爲四方/方有七度七主星)二九一十八八主風
風爲蟲故蟲八月而生(風之類盡於八九/蟲爲風風爲蟲)其
餘各從其類鳥魚生陰而屬於陽故皆卵生
魚游於水鳥游於雲故立冬則燕雀入海化
爲蛤蠶食而不飲蟬飲而不食蜉蝣不飲不
食萬物之所以不同介鱗夏食而冬蟄(介甲/蟲也)
齕吞者八竅而卵生(鳥/屬)齟齬者九竅而胎生
(九竅人/及獸屬)四足者無羽翼戴角者無上齒無角
無前齒者膏無角無齒者脂(淮南取此又曰/無角者膏而無)
(前有角者/脂而無後)晝生者類父夜生者似母是以至
陰主牝至陽主牡敢問其然乎孔子曰吾昔
聞老聃亦如汝之言子夏曰商聞山書曰地
東西爲緯南北爲經山爲積德川爲積形高
者爲生下者爲死丘陵爲牡谿谷爲牝蚌蛤
龜珠與日月而盛虛(月盈則蚌珠之/屬滿月虧則虛)是故堅
土之人剛弱土之人柔墟土之人大沙土之
人細息土之人美㘪土之人醜(㘪耗字息土/細微延土麤)
(疏者/也)食水者善遊而耐寒食土者無心而不
息(蟥屬不/氣息也)食木者多力而不治(血氣不治淮/南子曰多力)
(而弗戾亦/不治之貌)食草者善走而愚食桑者有緒而
蛾食肉者勇毅而悍食氣者神明而壽食穀
者智慧而巧不食者不死而神故曰羽蟲三
百有六十而鳳爲之長毛蟲三百有六十而
麟爲之長甲蟲三百有六十而龜爲之長鱗
蟲三百有六十而龍爲之長倮蟲三百有六
十而人爲之長此乾坤之策也(乾天/坤地)
魯哀公問於孔子孔子曰人始生而有不具
者五焉目無見不能食不能行不能言不能
化及生三月而徴煦(曈人/也)然後有見八月生
齒然後能食三年顋合然後能言十有六而
精通然後能化陰窮反陽故陰以陽變陽窮
反陰故陽以陰化是以男子八月而生齒八
歲而齠女子七月而生齒七歲而齔十有四
而化一陰一陽奇耦相配然後合道化成性
命之端形於此也公曰男子十六精通女子
十四而化則可以生矣
簡狄吞玄鳥遺卵生契姜原履巨人跡悅而
踐之身動如孕居期生后稷
天地初分一炁生元始二炁生元皇三炁生
老君而爲化主在天爲萬天之主降世爲百
王之師在星曰天皇大帝在教曰太上老君
老君之生其母剖左腋而生頭已白矣又曰
八十一化出世間
實録曰初顔氏禱於尼丘山而生孔子孔子
生而首上圬頂如尼丘山因名丘字仲尼是
夕有二龍繞室五老降庭五老者五星之精
也顔氏之房聞奏鈞天之樂未生時有麟吐
玉書於闕里其文曰水精之子繫衰周而素
王顔氏異之以繡紱繫麟角信宿而麟去
普曜經曰釋迦兜率天降神於西域迦維國
淨飯王宫摩耶夫人剖右脇而生
漢武帝皇子弗陵生沙間趙倢伃居鉤弋宫
妊身十四月生上曰聞昔堯十四月而生今
鉤弋亦然命曰堯母門
孝經曰天地之性人爲責玄靈經曰人身難
得周子曰人爲萬物之靈
玄武經曰眞武神母夢吞日光覺而有孕二
十四箇月而生
宋楊文公祖夢有人言武夷君托化及大年
生乃一卵形剖之爲一鸜雛紫毛被體貯而
棄之江濱其叔父異之追而至於江化成嬰
兒歸而撫之後爲光禄丞
夏后氏之衰後宫人處室感龍漦而孕是生
褒姒以亂天下
楚詞曰女岐無夫而生九子(九子/母也)
　凡此類非一略舉數端可以見禀天地之
　秀氣宿骨不凡聖賢之質也禀惡濁不正
　之氣爲愚爲凶爲妖孽矣
宋曹彬後封武惠王方一周歲風俗有試周
之事其家以玩好寶玉飲食之類排列滿前
抱王觀之王獨左手持干戈右手取俎豆其
後爲趙太祖平江南
　夫人自一歲好惡之情生焉然於其不能
　言不能行之際所謂好惡乃赤子純一無
　僞之眞及其既長也好惡之情不合於公
　者多矣
　　　養生品第三
老子曰吾有大患唯吾有身及吾無身吾有
何患素問曰男女必當其年男子二八精氣
溢瀉必三十而娶女子二七天癸至必二十
而嫁欲其二氣充實則孕而育育而壽古者
是以上壽多百二十歲
　今人之患在婚嫁之早男未二十女未十
　五而已嫁娶眞元早喪矣及其長也又不
　知補損之方譬如一燈其中所注之油即
　賦予之元氣器之大小數之短長然燈於
　無風之地而又加愛護則燈可久盡則滅
　然燈於當風膏油易涸且致暴滅之患人
　之命賦壽夭亦猶是也
哀公問孔子曰知者壽乎仁者壽乎孔子曰
人有三死而非其命也巳自取也夫寢處不
時飮食不節勞逸過度者疾苦殺之居下位
而上干其君嗜慾無厭而求不止者刑共殺
之以少犯衆以弱侮强忿怒不類動不量力
兵共殺之此三者死非人命也人自取之若
夫智士仁人持身有節動靜有義喜怒以時
無害其性得壽宜乎
廣成子與黄帝曰無勞爾形無揺爾精乃可
長生左氏曰天有六氣降生五味發爲五色徵
爲五聲淫生六疾六氣者陰陽風雨晦明也
分爲四時序爲五節過則爲災陰淫寒疾陽
淫熱疾風淫末疾雨淫腹疾晦淫惑疾明淫
心疾鄉黨篇載孔子十不食盂子曰食之以
時用之以禮又曰見其生不忍見其死聞其
聲不忍食其肉是以君子逺遠庖厨也
　夫飲食起居養生之大要故聖人罔有不
　欽焉蓋飲食之間五味不宜過過則爲傷
　矣爽口味多須作疾是也而勞心勞力者
　傷四肢血氣焉皓齒蛾眉伐性之斧甘脆
　肥鮮腐腸之藥故人在戒殺以積德節飲
　食省嗜慾又省疾延年也
修養家瀉五臟之有餘噓肝呵心呬肺呼脾
吹腎補五臟之不足則隨臟吸之
元始太玄經曰喜怒損性哀樂損神損性則
害生故養性以全氣保神以安身氣全體平
心安神逸全生之訣也
黃帝謂岐伯曰夫人者受天地之氣以生之
來也謂之精精之遘謂之靈靈之發也謂之
神神之化也謂之𩱿𩱿隨神往來謂之識並
精出入謂之𩲸主榮積魂謂之心心有所從
謂之情情有所屬謂之意意之有所指謂之
志志有所憶謂之思思之有所遠慕謂之慮
慮而事成謂之智智者盡此諸見者焉蓋精
神𩲸𩱿意情智見識之爲用
孫眞人曰髮宜多擲齒宜數叩液宜常咽氣
宜常鍊精宜常在
抱朴子曰天靈一穴乃萬神朝宗之所得一
而萬事畢莊子謂之見獨黃帝謂之呼吸精
氣獨立守神太上謂之寂兮寥兮獨立而不
改周行而不怠獨者一也所謂守一以資神
依神以守一夫守一者可與天地相畢壽命
無窮
老子道德經曰知其白守其黑又曰歸根曰
靜靜曰復命是也玄一者是我之元命眞人
生而守之守之極靜得之守之不復去矣
黄庭經曰玄元上一魂魄鍊一之爲物頗卒
見須得至眞乃顧盻至忌死氣以穢賤
論曰人之生從虛無而有所以神化氣氣化
精是有形用之之道智者不施於外而施於
己則精復化爲氣氣復化爲神鍊神合道復
證虛無之妙此歸根復命之方修眞養命之
術孟子曰夭壽不貳修身以俟之所以立命
也知命者不立乎巖墻之下
孔子曰五十而知天命不知命無以爲君子
也劉子曰民受天地之中以生所謂命也
易曰窮理盡性以至於命又曰聖人之作易
也將以順性命之理又曰君子行法以俟命
居易以俟命
魯哀公問於孔子曰人之命與性何謂也子
曰分與道謂之命
内觀經曰從道受生謂之命
孟子曰口之於味目之於色耳之於聲鼻之
於臭四肢之於安佚性也有命焉君子不謂
性也(程子曰五者之欲性也然/有分不能皆如其願是命)
此命是言賦予之理

雲宫法語卷上





雲宫法語卷下
　　　　績水虛夷子靜安汪可孫纂
　　　明善品第四
書曰人心惟危道心惟微惟精惟一允執厥
中孟子曰大人者不失其赤子之心(純一無/僞之謂)
(也)大學曰正心者身有忿懥則不得其正有
所恐懼則不得其正有所好樂則不得其正
有所憂患則不得其正心不在焉視而不見
聽而不聞食而不知其味此修身在正其心
盂子曰操則存舍則亡出入無時莫知其鄉
唯心之謂歟又曰我四十不動心又曰養心
莫善於寡慾又曰學問之道無他求其放心
而已
斗經釋曰人之運心於外則神遊而逝定心
於内則神安以和一切善惡亦存乎心心者
神明之府行藏動息善惡之事欲萌悉知之
人之妄心可不息乎又曰人之元辰外寄於
目内藏於心目則外視於萬物心則内馳於
萬機心目所馳神亦奔競故謂之元辰釋馬
馳事而不息人能收心復照存玄靈於一已
則却走馬以糞
楞嚴經曰如來常說諸法唯心所造一切因
果因心成體張無盡曰了此妄心即是清淨
佛性虛靜心戒曰心者萬法之宗九竅之主
以其越古今而不壞故曰眞如一念萌動於
内六識流轉於外不趨乎善則趨乎惡
清靜經曰旣有妄心則驚其神旣驚其神則
著萬物旣著萬物則生貪求旣生貪求則是
煩惱定觀經曰覺心起即滅滅即除惟滅動
心不滅照心但凝空心不凝住心
金剛經曰過去心不可得現在心不可得未
來心不可得(六祖曰妄心是眞心上影子經/云汝身汝心皆是妙明性中所)
(現之物知諸心之非心則知心之體若/妄心則有過現未來眞性則寂然不動)
　　　已上言心
橫渠曰心統性情又曰虛靈不昧便是心此
理具足無少欠闕便是性隨感而動便是情
义曰由太虛有氣之名由氣化有道之名合
虛與氣有性之名合性與知覺有心之名靈
底是心實處是性湯誥曰惟皇上帝降衷于
下民若有恒性伊尹曰習與性成祖伊曰不
虞天性盂子道性善(全說/理)中庸曰天命之謂
性(帶人物/而言)有天命須是有此氣方能承當得
此理無此氣則此理如何頓放程子曰論性
不論氣不備論氣不論性不明近思録言心
一也有指體而言寂然不動有指用而言感
而遂通朱子曰靜而常覺動而常正心之妙
也寂而感感而寂孔子言性近習逺盂子言
盡心知性存心養性事天盂子曰仁之於父
子義之於君臣禮之於賔主智之於賢者聖
人之於天道命也有性也君子不謂命
易曰窮理盡性以至於命又曰聖人之作易
也將以順性命之理魯哀公問於孔子曰人
之命與性何謂也形於一謂之性(人各受陰/陽以剛柔)
(之性故曰/形於一)内觀經曰自一禀形謂之性朱子
曰性是太極渾然之體初不可以名字言
　　已上言心性
　前諸條目儒家言存心養性道釋言明心
　見性儒以實理爲性見之行事者也道釋
　以自然無爲爲性者也愚謂道釋之言性
　乃未發之中儒者之言性發而皆中節之
　謂見性之謂道猶見性之謂見佛也(佛之/言訓)
　(覺是殆非以泥木/所塑造之謂佛也)
　　　持用品第五
顔淵曰舜何人也予何人也有爲者亦若是
子曰知而弗爲不如勿知華嚴經曰我不輕
於汝等汝等皆當作佛(佛西方聖/人之稱也)六祖曰不
悟者爲衆生爲凡夫悟者名佛(佛訓大/覺之稱)
　人受天地之氣而生同有此善然覺有先
　後後覺者必效先覺之所爲乃可明善而
　復其初斯言至矣聖人生知安行不倦於
　學賢者學而知之亦欲强行困而不學民
　斯爲下
曾子三省忠恕一貫君子九思三畏三戒顏
子克復四勿孔子絶四絜矩愼獨
　皆所當平日持用工夫
誠意毋自欺也一者誠而已無妄之謂誠不
欺其次矣康節曰先天主乎誠至誠可以通
神明不誠則不可以得道誠者主性之具無
端無方者也至誠之道可以前知曰在我無
一毫私僞故常虛明自能見得誠者天之道
誠之者人之道誠者不勉而中不思而得從
容中道聖人也誠之者擇善而固執之也自
誠明之謂性自明誠之謂教誠則明明則誠
唯天下至誠爲能盡其性可以賛天地之化
育與天地參又曰唯天下至誠爲能化誠者
物之終始不誠無物至誠無息不息則久悠
久無疆唯天下至誠爲能經綸天下之大經
立天下之大本知天下之化育夫焉有所倚
(大經五品之人倫大本所性之全體聖人極/識無妄自然功用豈有所倚著於物而後能)
詩云維天之命於穆不已蓋曰文王之所以
爲文也於乎丕顯文王之德之純純亦不已
又曰穆穆文王緝熙敬止易曰天行徤君子
以自强不息湯之盤銘曰苟日新日日新又
日新回之爲人擇乎中庸得一善則拳拳服
膺而弗失道不可須臾離可離非道也
太極老君與傅先生木鑽在焦山石室使穿
一石盤可五尺積四十九年而石穿
孟子曰一日暴之十日寒之未有能生者
　先儒曰敬之一字聖學之所以成始而成
　終也程子以主一無適言敬又曰至誠無
　息誠者眞實無妄也蓋人心易於散慢若
　不立箇規矩維持之常常提警則放逸而
　無所歸惟主一惟至誠所以成始成終愚
　謂人患於作輟佛教亦謂之斷常譬如蒸
　砂終不成飯襌家之常惺惺法必念念相
　續故云勇猛精進不退轉亦說得好與儒
　者之主一無息同此機也誠敬不可斯須
　去身
　　　造微品第六
華嚴頌曰色身非是佛音聲亦復然亦不離
色身見佛神通力莊子曰君子尸居而龍見
淵默而雷聲神動而天隨從容無爲
廣成子曰至道之精窈窈冥冥至道之極昏
昏黙默無視無聽抱神以靜形將自正必淨
必清宻多心經曰照見五藴皆空昇玄經曰
清淨六根斷除邪障得道經曰心目内觀眞
炁所有清淨光明虛白晃耀又頌曰杳杳冥
冥清淨道昏昏黙黙太虛空體性湛然無所
住色心都寂一眞宗本行經曰諸念不生萬
縁頓息塵沙惡業隨念消散一切天魔自然
殄滅清靜經曰人能常清靜天地悉皆歸又
曰無無旣無湛然常寂寂無所寂慾豈能生
慾旣不生即是眞靜常應常靜常清靜矣
道德經曰衆人熙熙如登春臺如享太牢我
獨泊兮其未兆如嬰兒之未孩又曰專炁致
柔能嬰兒又曰復歸於嬰兒
張無盡曰無得之得名眞得無說之說乃眞
說虛卞禪師曰大乘之法心無罣碍得大自
在作而無作爲而無爲此所以爲聖明賢
詩曰上天之載無聲無臭至矣川老頌曰見
色聞聲世本常一重雪上一重霜君今要見
黄頭老走入摩耶腹内藏
此返本還元之學迴光返照之機深入於忘
光絶照至矣
　　　神化品第七
洪範九五福曰考終命易曰易與天地準是
故知幽明之故原始反終知死生之說
魯哀公問於孔子子曰化終陰陽象形而發
謂之生生化無窮數盡謂之死故命者性之
始死者生之終也有始則必有終矣子曰未
知生焉知死樂天曰死者數之終孟子曰盡
其道而死者正命也桎梏而死者非正命也
知命者不立乎巖墻之下書曰兹殷多先哲
王在天(解曰商家多有在先/明哲之王精爽在天)易曰遊𩱿爲變
易曰知鬼神之情狀易曰窮神知化德之盛
也子曰鬼神之爲德其盛矣乎視之而弗見
聽之而弗聞體物而不可遺使天下之人齊
明盛服以承祭祀洋洋乎如在其上如在其
左右神之格思不可度思矧可射思夫徴之
顯誠之不可掩如此
先儒引禮書曰諸侯因國之祭祭其國之無
主後者如齊大公封於齊便是祭爽鳩氏季
蒯逢伯陵蒲姑氏之屬蓋他先主此國來禮
合祭也如衛侯夢康叔云相奪予饗蓋衛後
都帝丘夏后相亦都帝丘則都其國自合當
祭不祭者冥其如此如𣈆侯夢黄熊入其寢
門以爲鯀之神亦是此類不成說有子孫底
方有感格之理便使其無子孫其氣亦未嘗
亡也如今祭勾芒他更是逺然旣合當祭他
便有此氣要之通天地人只是這一氣所以
說洋洋乎如在其上如在左右虛空偪塞無
非此理自要人看得活
晦庵朱文公曰口鼻之噓吸爲𩱿耳目之精
明爲𩲸陽𩱿爲神陰𩲸爲鬼其在人也陰陽
合則𩲸凝𩱿聚而有生陰陽判則𩱿升爲神
𩲸降爲鬼以徃來言則來者方伸而爲神往
者旣屈而爲鬼二氣之分一氣之運故孔子
祭義曰氣也者神之盛也𩲸也者鬼之盛也
鄭氏注曰氣呼吸出入者也耳目之聰明爲
𩲸然則陰陽未可言鬼神陰陽之靈乃鬼神
也𩲸者形之神𩱿者氣之神𩱿𩲸是形氣之
精爽謂之靈前夜因說箇修養人死時衝突
知得焄蒿之意甚切謂其氣襲人知得悽愴
之意分明漢武李夫人祠云其風肅然今鄉
村有衆户還賽祭享或有肅然如陣風俗呼
爲旋風即此意今時惡氣中人使人恐懼悽
愴此爲物之精爽也天道流行發育萬物人
得之以有生氣之清者爲氣氣之燭者爲質
(知覺運動陽之爲/也形體陰之爲也)氣爲𩱿體爲𩲸(釋氏以性/爲魂幻爲)
(𩲸)高誘淮南子注曰𩱿者陽之神𩲸者陰之
神以其主乎形氣故曰神人所以生精聚氣
也人只有許多氣須有箇盡時盡則神氣歸
天形𩲸歸地(今釋氏以性爲本/幻爲命誠如是也)凡人將死熱
氣漸微所謂𩱿升下體漸冷眼光落所謂𩲸
降有生必有死有始必有終聚散者氣也若
夫妖孽者是不得其死之人其氣未散鬱結
而成妖
晦庵釋屈子逺遊篇曰𩲸不受𩱿𩱿不載𩲸
則𩱿遊𩲸降而死又曰𩲸𩱿者譬如燒香燒
出來汁子便是𩲸那成煙後香底便是𩱿𩱿
者𩱿之光焰𩲸者𩱿之根蒂修鍊之士必使
𩱿常附𩲸如日光載月質𩲸常檢𩱿如月質
受日光則神不馳而𩲸不死遂能登仙逺去
而上征
易曰大而化之之謂聖聖而不可知之之謂
神神無方而易無體



雲宫法語卷下
