#+TITLE: 道教靈驗記--杜光庭
#+DATE: 2018-05-12 10:21:48
#+SOURCE: github.com/kanripo/KR5b0295 master d71bd333                
道教靈驗記序
　　　宋徽宗御製
夫妙道本於混成至神彰於不測經誥所以
宣契象宫觀所以宅威靈符籙所以備真科
齋祠所以逹精懇驗徵應之非一明肹蠁之
無差誠覺寤於蒼黔而彰亶於善惡也朕顧
惟寡昧獲纂隆平荷祉福之咸臻務齊明而
匪懈思揚妙理普示羣生因覽杜光庭所集
道敎靈驗記二十卷其事顯而要其旨實而
詳今昔所聞盈編而有次殊尤之迹開卷以
斯存冀永流傳俾刋方版庶資訓範克暢淳
風直敘厥由題於篇首云爾
　　　杜光庭撰
道之爲用也無言無爲道之爲體也有情有
信無爲則任物自化有信則應用隨機自化
則冥乎至真隨機則彰乎立教經曰善者吾
善之不善者吾亦善之德善此明太上渾其
心而等觀赤子也書曰不獨親其親天下皆
親不獨子其子天下皆子此明聖人體其道
而慈育蒼生也惡不可肆善不可沮當賞罰
以評之經曰人之不善何棄之有故立天子
置三公此聖人敎民捨惡從善也又曰爲惡
於明顯者人得而誅之爲惡於幽闇者鬼得
而誅之又曰爲善者善氣至爲惡者惡氣至
此太上垂懲勸之旨也書曰惟上帝不常作
善降之百祥作不善降之百殃此聖人法天
道福善禍淫之戒也由是論之罪福報應猶
響答影隨不差毫末豈獨道釋言其事哉抑
儒術書之固亦久矣宣王之夢杜伯晉侯之
夢大癘恭世子之非罪渾良夫之無辜化豕
之報齊侯結草之酬魏氏良宵之殂駟帶鄭
玄之捽劉蘭直筆不遺良史攸載足可以爲
罪福之鍳戒善惡之準繩者也況積善有餘
福積惡有餘殃幽則有鬼神明則有刑憲斯
亦勸善懲惡至矣大道不宰
太上好生固無責於芻狗而示其報應直以
法宇像設有所主張真文靈科有所拱衞茍
或侵侮必陷罪尤故歷代以來彰驗多矣成
紀李齊之道門集驗記十卷始平蘇懷楚玄
門靈驗記十卷俱行於世今訪諸耆舊採之
見聞作道敎靈驗記凡二十卷庶廣慎徵之
旨以弘崇善之階直而不文聊記其事


















道教靈驗記卷之一
　　　　廣成先生杜光庭
　宫觀靈驗
　　　饒州開元觀驗
饒州開元觀舊在湖水之北去郭一二里巨
殿層樓廻軒廣厦枕湖有水閣松徑有虚亭
松竹森疎花木秀茂郡人避暑尋春爲一州
勝賞之所其後道流既少廊廡摧損唯上清
閣大殿齋堂三門皆在里中民庶多葬於觀
地之中壇殿之外盡爲墟墓矣大中二年郡
中夜聞千萬人聲如風雷之響及明見開元
殿閣門堂四十餘間移在湖水之南平地之
内其所布列形勢逺近殿閣相去與舊觀不
殊太守上聞請易其名額以旌神異詔旨依
舊爲開元觀只改上清閣爲神運閣别命崇
修逺近歸心爭捨美利遂加繕葺觀殿鼎新
記云所移之地途超二里水越一湖出自神
功事資
聖感是也
　　　興元北逄山老君觀驗
興元北逄山老君觀即公慕化也去南鄭隔
江上古相傅有之云是老君化行之所漢祖
起師漢中將收散關定三秦差官告祭留候
張良有筆跡近方磨滅鎮南將軍梁益二州
牧張魯理漢川行正一之法别崇室宇構壇
殿靜堂臨老君水源爲巨閣水有神龍居歴
代所依每彰靈應太師楊守亮失守之後再
還梁城廨署多已焚毁徵督瓦木增置公衙
有吏請取老君觀材瓦以備公用差吏將毁
之郷里之人請衆備瓦木之直充贖其觀或
云屋宇多年材瓦皆朽不任選用吏拒而不
聽即命工昇屋俄有巨蛇長十餘丈蟠踞屋
上張口向之吏殞工堕斃者數人奔迸而去
太師怒命焚之軍士鼓譟而至郷里言其靈
亦趑趄不進去觀百餘步迅雷震電大雨盆
注軍士驚懾而還觀仐存矣
　　　洋州素靈宮驗
洋州素靈宫云漢武帝爲素靈夫人降真内
殿於太白之前爲築宮宇即其地也年代寖
遠遺址僅有我唐髙祖既至長安受隋恭帝
禪是歳夢素衣神人云我太白之主也居素
靈臺以荒毀爲告詔訪其地特創臺殿命爲
素靈宫開元中傳天師曽奉詔齋醮於其上
德宗幸梁洋欲駕幸其地又加營飾由是材
石之功最爲宏壯馮行襲自金州遙統洋州
武定軍命其子守之欲毀素靈屋宇以修公
署工人揭瓦皆有毒蛇居於雷中莫知其数
竟無所措手以事白焉馮子怒使吏焚之曵
薪炷火而雷電大震風兩總至羣吏奔駭數
輩死之靈跡巋然無敢犯者
　　　上都昭成觀驗
上都昭成觀明皇爲昭成太后所立在頒政
里南通坊内北臨安福門街與金仙觀相對
觀有百尺老君像在層閣之中㘴折三十尺
像設圖繢皆吳道子王仙喬楊退之親跡命
天下道門使蕭邈字玄俗爲使以董之閣上
觚稜髙八尺兩廓簷霤去地三十餘尺京師
法宇最爲宏麗唯玄都觀殿可以亞焉僖宗
復長安大駕歸闕所司將創衙殿復舍元舊
基不欲勞民之力選殿宇之髙大者徙而充
之所司奏拆是廊及閣隕墜工者十餘人死
之時以爲靈驗欲奏免之而竟至摧拆像露
風雨中是冬復幸陳倉含元之製亦巳罷矣
識者見之無不痛惜
　　　青城山宗玄觀驗
青城山宗玄觀古常道觀也在黃帝受籙壇
前六時巖側後爲僧徒所侵移觀於山外遂
以其地置飛赴寺僧徒栖止常有神人所擾
或飛石壞屋或撤其門牎投於崖下寺中巨
鍾三度擲於谷中毎一取之所費功力殊廣
僧知其不可住亦多苦之開元十九年道士
王仙𡖖奏請移觀還舊所寺出山外詔益州
長史張敬忠命道士王仙𡖖髙品官王懷景
專檢校移觀入山仍賜金仙玉真二公主道
像石真鎮於龕内黄帝眞文幢隂道山文碣
手詔碑皆立於觀所自是道流居之雖一人
獨處坦然無懼咸通末道流既闕觀已荒摧
但有尊殿石壇而已叢篁拱木徧於基址之
上侵及階簷有僧輩二人來止其内復欲移
置飛赴寺栖息月餘潜計巳定將隳壞像設
而奪其地焉自是夜臥則有巨蛇橫其腹上
晝飯則有飛砂投其食中或見巨手如箕毛
脚若柱或有喑鳴之聲響於谷内或有隕空
大石墮其屋前二僧驚懼奔馳而去乾符己
亥歲縣今崔正規道士張素𡖖重興觀宇駕
幸西蜀遂奏爲宗玄觀准詔修齋有神燈徧
山靈鍾自響金蛇見於壇上枯松再生於山
前手敕褒美編其事於國史及幸蜀碑内毎
因良宵奏醮則仙磬吟於空中藩帥投龍則
𡖖雲凝於林表信乃神仙奥府豈庸徒之可
侵哉
　　　城南文銖臺驗
文銖者長安人也父母令於别業讀書爲學
於莊前堆阜之上置書堂焉而性本踈誕不
樂文字但與隣里少年彈射飛鳥捕格野獸
以爲戲樂至於筌笱之具罻羅之屬弋綱置
畢弓矢槌刃靡不置之數年之間殺獲不可
勝紀或有道士見之謂曰子之頭何遽變也
銖驚而問之乃引於臺下令其窺井照之自
見其人形而獸頭矣欲求道士悔謝更令熟
視井中頃刻之間身形不改而頭已百變或
鳥或獸或蛇或魚銖見之異常憂懼道士曰
萬物營營各貪其生至於飛動皆重其命爾
反天道而殺之當有此報耳毎變一頭則受
一生终爾所殺之數一一償之積月累日計
其壽限自此之後爾身則死乃磿生異類之
中報所殺之命百千萬年未有還復人身之
日銖號泣求救願焚弋獵之具以謝前愆洗
心改悔不敢又犯道士見其誠至乃謂之曰
我奉太上之敕歴救衆生之苦名曰救苦真
人爾有昔縁早合遇道此若不救淪陷無期
乃以道士衣與之令其终身修道隂功救世
廣濟物命方免前罪道士即踊身而起去地
數丈立於金蓮花上左執瓊椀右執柳枝金
𠜍鳳履身逾三丈通身有五色之光上連天
表照曜一川逡巡乃隱文銖焚羅綱之具披
道士衣於其處立殿製所見之像晝夜精勤
焚香懴罪居十餘年又感真仙授以藥訣令
遊行海内救人疾苦後乃得道而去其所居
處相傳號曰文銖臺而救苦天尊之像猶在
忽有僧數人遊行見之曰既是文銖聖跡何
得有道士功德固知道士無良侵我古跡已
多年矣因拔得大木二僧共擊其項未能致
損用力甚困二僧少歇看天尊所傷之處並
已如舊二僧口耳鼻項痛楚極甚及看其手
亦已拆矣匍匐號呌告於衆人自述其事良
久而死
　　　蜀州紫微閣驗
蜀州唐興縣大通觀有紫微閣是開元中道
士蔡守冲以敕賜匹帛所造歲月深逺廊宇
門殿相次摧損而此閣存焉中和年阡陌侵
陷郡縣里人羅生父子素懷凶狂忽焚其閣
人皆痛惜莫暇救之賊既蕩平閭里相賀於
閣基之上率衆置齋當法事之際羅之父子
匃食於衆中亦有憫而救者忽一人謂之曰
汝於危亂之中不能自逃性命無故焚燒此
閣用功巨萬古跡多年汝一旦滅之不懼神
理所誅更敢於此求乞此人言訖父子二人
踊身丈餘撲於地上如此五六度聲聲號呌
逡巡乃死衆人看之骨肉皆散矣
　　　成都青羊殿驗
青羊宮中和壬寅歳准敕創置己酉年臈月
重圍屋宇壇殿固以鼎新矣是時城外屋宇
且焚且毀其殿有巨栿一條十夫之力方可
舁拽忽有一官徤云我能獨力舉之衆以爲
笑果能擔之入城有問其買者曰此材可惜
欲置於嚴真觀中答曰要支持作柴施與道
士何所益遂援斧而斫之舉刄未下忽覺臂
痛投斧於地頃刻而死其隣巷同取木者云
青羊老君殿衆不欲拆之此官徤號令諸人
下手先拆初有大蛇從座下而岀此人已拉
殺之功德尊像亦遭其摧損此之異死蓋神
理所殺量其少壯豈人能害之耶衆皆歎之
異其栿經年猶在後不知所之耳
　　亳州太清宮驗
亳州真源縣太清宮聖祖老君降生之宅也
歷殷周至唐而九井三檜宛然常在武德中
古檜再生天寳年再置宮宇其古跡自漢宣
漢桓重修營葺魏太武隋文帝别授規模邊
韶薛道衡爲碑以紀其事唐髙祖太宗髙宗
中宗睿宗明皇六聖御容列侍於老君左右
兩宮二觀古檜千餘樹屋宇七百餘間有兵
士五百人鎮衞宮所咸通中龐勛據徐州十
道徵師招討長圍將合龎勛恐力不支久遂
領徒三千餘人徑來欲奪宮所據爲營壘是
日避難士庶千餘家咸在宮内見黑氣自井
中出良久昏曀一川老君空中應現龎勛徒
黨迷失道路自相蹂踐蘄水橋斷盡溺死水
中逡巡開霽賊黨無孑遺矣廣明中黄巢將
領徒伴欲焚其宮亦有黑霧徧川迷失行路
又有草賊徧地自欲凌毀太清宮迷路乃往
亳州城下因圍逼州城攻打彌急刺史潘稠
望宮焚香以希神力救援頃之黑霧自宮中
而來周繞城外腥風毒氣聞者頓仆宻雪交
至寒凍異常死者十有五六初攻城之時有
神雅無數㗸接箭投於地中賊輩已加驚異
旣而城内朗晏城外風雪殺人懼此神力解
園而去尋亦散滅潘稠奏云自大㓂犯關之
後羣兇誅珍已來大小㓂逆前後一十八度
欲犯太清宮或迷失道途或龍神示見終挫
計宮城晏然所庇護居人不知其数請移
真源縣就宮安置敕有恐移縣就宮必多穢
瀆縣依舊所宜准萬年例昇爲赤縣仍降青
詞修齋告謝也
　　　昌明縣孟津觀驗
綿州昌明縣孟津觀在郭外隔江山頂之上
殿堂崇設臺閣隆髙下瞰長川低臨井落亦
一邑之形勝矣太尉平陽公既剋東川創爲
節制焚墟之後公府闕然不欲力役疲人修
飾廨署昌明鎮將竇生申狀云孟津觀去縣
隔江道流數少俯臨水路船筏皆通請拆觀
舍及瓦作筏般載便於事機太尉持疑未決
修造使亦言事急且借公府力辦可以起造
却還乃許之竇生領工巧人力就觀毀拆房
廊屋舍已一十八間般於江上縳筏載送其
大殿及三門五聖閣瓦中皆有毒蛇下手不
得竇生是日便覺腿膝疼痛似患虎風旬日
之間蝕斷一腿太尉知之以其木送城北開
元觀竟以不用
道教靈驗記卷之一
道教靈驗記卷之二常二
　　　　廣成先生杜光庭集
　宮觀靈驗
　　　周真人上經堂基驗
周真人名太玄陶隱居弟子也年二十一歲
得道先於隱居證位其所居即今紫陽觀處
茅嶺之前平陸爽塏實爲福地堂側一片地
稍髙如舊屋基而無甎甓蹤跡太玄於其上
植花木時見有人髙𠜍褒衣或三或二亦有
介金之士明月靜夜立於其中家有小兒名
小豆纔五六歲遊戲其上逡巡有人送置庭
中如是者數四而無傷損一旦問陶君說此
祥異陶曰晉朝許君舊宅乃上經堂基正當
其地速作靜室爲焚香之所不可䙝瀆也太
玄因問上經所安之地何神明如此耶陶曰
三洞實經所在之地萬靈侍衞百神朝揖豈
可不尊之耶太玄曰真經已去其地久虚而
猶真靈衞之耶陶曰上經所安之地地祇守
之七百年法宇之地千年正一所安之地善
神護之三百年經法雖去年限未滿所以然
耳太玄遂作靜室毎旦夕香燈而不敢於此
室朝拜存修恐法位尚卑有眞凡之隔爾
　　　南嶽魏夫人仙壇驗
魏夫人壇在南嶽中峯之前巨石之上是一
片大石方可丈餘其形方穩下圓上平浮寄
他石之上嘗試一人推之似能轉動人多即
屹然而定相傳以爲靈異往往神仙幽人遊
憇其上竒雲靈氣彌覆其頂忽有衲僧十餘
人乗炬挾杖夜至壇所欲害候仙姑入其居
處仙姑在牀上而僧不見乃出詣壇所推壞
夫人壇轟然有聲若已顛墜廻燭照之元不
能動知其靈異奔迸遁去及明有至遠村者
太都不過走十餘里十人同志九人爲虎噬
殺一人推壇之時不同其惡遂免虎害乃以
其事白於村郷之人逺近驚異焉
　　　洪州鐡柱驗
洪州鐡柱神仙許君所鋳也晉朝豫章有巨
蛟長虵水獸肆害於人許君與其師呉君得
正一斬邪三五飛歩之術制御萬精自潭州
井中奮劎逐蛟岀於此井君出謂呉君曰此
井之下蛟螭所穴若不鎭之毎三百年一度
爲民之害後來復何人制之役鬼神運鐡數
百萬斤鑄於井中溢於井外數尺屹若柱焉
於井之下布巨索八條以銷地脉自是鍾陵
之境無妖惑之事無墊溺之災誓之曰後人
壤我柱者城池浛沒江波泛溢人皆知之固
不敢犯或有漁人敲柱上之鐡用墜網網所
損頗甚近亦官中禁之嚴譔節制江西信誹
毀之詞使人掘鐡柱將欲碎之迅霆大擊江
波遽溢掘未二三尺城池震動內外驚懼誤
方信之焚香告謝而止柱側道院爲其所毀
近亦再修矣
　　　廣州菖蒲觀驗
廣州菖蒲觀安期先生修真之所藥竈丹井
靈溪古松爲州中遊賞之最古有觀宇歲久
爲僧所侵以置禪院雖人衆同居常多驚恐
之事不然則論訟毆擊亦時有殺傷有老人
過之謂僧曰此仙官所居道家靈跡僧雖䕶
持且非其類若不移去當有虎狼爲災遭其
㗖食矣殊不信旬月而虎暴尤甚損傷者十
餘輩掩蔽不敢言稍稍逃去時進士許三畏
偶題七言長句於壁上曰本是安期燒藥處
今爲達麽坐禪宮數僧梵響滿樓月深谷猿
聲半夜風金磬韻停松閣逈浮雲散盡海山
空我來不見修真客却得真如問逺公節度
使鄭公愚因遊兹院僧徒寂寥復聞有摯獸
之事及老叟之言顧見此詩喟然曰此亦志
之所之也能無感動乎遂表奏改置菖蒲觀
焉
　　　青羊肆驗
成都青羊肆在正見坊羅城之外乃太上老
君自終南與尹喜相别將適流沙會期之所
也是歲老君自說經臺上昇入太微尹喜千
日修行功成入蜀尋覓青羊肆得見老君即
其地也荒涼既久曾未興修教門雖具詳知
亦無力收買於是地屬居人但有千載古松
髙十餘丈徑三四尺修竹荒臺巋然存矣時
百姓楊玟負販於市肆買其地以居焉鄰里
咸言大松之下竹林之中不可穢瀆玫亦常
敬䕶之因晚自市歸至竹林之内見一老人
謂玫曰我此靈跡十年間有人興之爾亦不
可久住我欲置一宮宇來往憩遊汝可爲之
也玫云無巨力以窮困爲辭老人以杖指地
曰此下有金汝取之爲我作舍板閣層欄必
令周備餘以答爾護持之心事畢還居外郡
勿多言於人也玫喜其言認取金之地而忘
問其姓氏尋已不見但謂之龍神亦不知是
道門靈跡掘三二尺得瓷瓶以甎覆之乃上
金三四十兩取金藏之置瓶於巨松之下市
材瓦作十六柱天宮一區其下自地布甎列
斗栱作板閣欄干精詳如法其中一壁不敢
圖形像但炭灰泥之以香案供飬而已事畢
乃移家彭州賣酒爲業日益富贍以其地賣
與度支院官陳評事乃丙申年春也余詣陳
訪其地已有此宮因問其所以陳爲余道之
不二年陳隨相國髙燕公下江陵其地屬隨
軍蘭肇辛丑年大駕到蜀壬寅年八月獲靈
甎之瑞九月十二日敕置青羊宮賜錢二百
千收贖其地一千八百貫製屋宇
聖駕三幸其中丙申至此七年耳其驗昭然
時讓帝房奪特立道士李無爲見夜赤光如
彈丸跳於地上於其沒處掘獲古甎一口有
古篆六字云太上平中和災節度使侍中陳
敬瑄行在指揮使軍容田令孜以表奏進宣
示百官模勒文字賜軍前李特立賜緋授太
子校書龍州江油令李無爲賜紫疋帛有差
自是明年收宮闕後年誅黃巢乙巳年駕還
京師斯則太上玄祖爲中和聖孫盪㓂平災
之驗信矣
　　　益州龍興觀取土驗
成都龍興觀即後周至真觀也基址廣袤四
面通街唯大殿講堂玉華宮碑碣皆在有王
峯者事頴川王於小蠻坊創置私第以基地
卑濕乃使力役者斸觀門土牆及廣掘觀地
取土数千車築基址土木未畢已數口凋亡
一旦自衙歸宅於其門外見二黃衣人曰爲
觀中取土事要有對勘應答之間下馬而卒
其觀内有鍾臺曰靈響臺有門樓宏壯制度
精巧節度使吳行魯奏移門棲於天王寺拆
其鍾樓遺蹝勝賞併爲毁蕩矣頃年駕在蜀
明道大師尹嗣玄云行魯之吏因疾入冥數
日復活言見行魯爲鬼吏所驅般運龍興材
木鐡鎖繋械畫夜不休木纔積垜又却飛去
如是槤運不知何年當得息耳欲求子孫爲
立觀門贖其罪子孫貧窘固不及耳
　　　靜福山分界驗
連州静福山觀神仙廖冲得道之所其居枕
小溪有石筍竒木頗爲幽勝其孫廖神璬紹
續居葺香火精䖍以爲州里所重無何有僧
於其鄰近置院侵觀地置倉及溷神璬陳牒
理之州差官吏往驗其地僧猶固執乃指觀
地更欲吞侵詞欵縱橫官不能定忽聚議之
次風雷暴起震霆擊碎石柱劈開陸地分别
界畔倉厠基址還屬觀地之中是夕又有猛
虎哮吼囓樹斷草攫地爲跡分别僧界刺史
蔣防立碣以紀其事
　　　劉將軍取東明觀土驗
劉將軍者𨽻職右神策軍居近東明觀大修
第宅於觀内取土築基脫墼計数千車功用
既畢劉忽得疾沉緜旬日稍較忽如風狂於
其階庭之中攫土穴地指爪流血而終不已
骨肉扶救之似稍歇定又須匍匐穴土似有
驅迫之者時聞爲物捶撃痛楚之聲但流淚
鳴咽而已問之竟無所答月餘日又沉困垂
命巫醫殫術畧無徵應偶召瞽者巫云求道
法救之劉素不信道未嘗有道士過其家妻
子既切因詣金仙觀請符理之置符於牀前
又焚數道和水飲之劉乃言曰我以無知犯
暴道法取東明觀土修築私舍地司已奏天
曹罰令運土填陪不知車數計我獨力般運
二三百年恐未可足稍或遲怠官考責鞭
撻極嚴卒無解免之日言訖嗚咽號呌若有
所訴一家聞之俱爲嗟痛其妻子就東明大
殿上焚香祈乞請買淨土五千車塡送所穿
坑處設齋告謝求賜寬赦疾乃稍定一早又
自言曰天符有敕穿掘觀土修築私家雖已
陪填尚未塞責有十二年禄命並冝削奪所
連累子孫即可原赦是夕遂死余按道科凡
故意凌毀大道及福地靈壇殃流三世今劉
生以陪填首謝罪止一身得不爲戒耶
　　　樂温三元觀基驗
涪州樂温縣三元觀梁宋間所置獨占一峯
傍臨江岸前有龍潭基址闊七八十畒猶有
石像鐡碑石獅子工用精巧不同於常有李
㣧衙推者以爲宅開拓其地以爲園圃多植
葱蒜貨鬻規利其家疾瘵聯緜死傷十餘口
識者以福地不合穢瀆勸其悔謝殊不介意
尋爲江陵府奪其地置把截營版築垣墻制
置𠫇宇亦甚宏麗觀側古柏貞松巨材嘉木
皆被誅斫營使馬述採伐尤甚其居止寢息
頻有不安即烹殺豬雞禱祀鬼神人或勸其
護持像設覆蓋功德聵若不聞因校闘棹船
戲於江上溺水而死其後營使三人皆所不
利今營亦廢矣而榛蕪荒穢尊像摧殘余亦
勸誘邑人再爲整葺常伺賢儒上士以復勝
跡靈墟爾觀有元始天尊像篆額八分書刻
於鐡碑之上碑廣三尺長六七尺乃中書侍
郎庾子山文也
　　　李福相公修玄元觀驗
相國李福咸通元年居守東都頃常侍楚國
太夫人發願修觀事竟未就此年既爲留守
亦遺忘前願矣至都三日夢青童七八人執
花香前引至一山觀入山似深至觀乃平坦
松柏森茂臺閣崇髙若曾所遊歷入殿見天
尊像貌若塑運動如生但不言頷之而已福
拜乞一言天尊亦不答以手指殿外鍾樓隨
手看之樓已傾矣明日到玄元觀果如所夢
及廻顧鍾樓亦似傾朽因命工修之撤瓦毀
垣損者多矣唯棟桁一條周廻純漆外無所
傷觸之則中已空矣工人亦請别換不欲更
用舊材福令鈲(普賜/切)之當中有竅長尺餘内
有方木刻文曰山水誰無言元年有福重修
歷示百司周問官屬莫能解之福自解之曰
山水誰無言指御名也有福重修余之名也
聖人垂夢指此鍾樓今之所修已叶前兆矣
　　　韋臯令公修葛璝化驗
南康王太尉中書今韋公臯爲成都尹相國
張公之愛婿而量深器大舉止簡傲不狎於
俗張公奕世相家德望清貴張族皆輕侮於
韋以此見薄亦未之悟也忽夢二神人謂之
曰天下諸化領世人名籍吾子名係葛璝禄
食全蜀富貴將及何自滯耶勉哉行矣異日
富貴無以葛璝爲忘也由是韋有干禄之志
謀於其室室家復勉勵之以粧奩數十萬金
資其行計至鳳翔張鎰辟爲推宮會隴州闕
守命韋權領郡事俄而朱泚亂德宗幸奉天
泚遣使授韋隴州剌史韋斬其使傳首行在
時車駕卒至征鎮皆未及赴難韋表既至城
中羣心始固詔韋爲隴州剌史兼御史中丞
賜金紫賊平入爲金吾大將軍出鎮興元改
授西川節度與張公交代既而累年蜀境大
穰金帛豐積南詔内附乞爲臣妾威名益重
而貢賦不虧朝廷𠋣注戎蠻懾伏由是請許
南詔置習讀院入質子學生習詩書禮樂公
文翰之美𠜍於一時南詔得其手筆刻石以
榮其國而葛璝之事久已忘矣又夢二神人
曰富貴而忘所因其何甚耶公夢覺流汗驚
駭久之乃躬詣雲林炷香禱福遂命工度木
揆日修崇作南宮飛閣四十間巨殿脩廊重
門邃宇範金刻石知無不爲支九隴租賦於
山下作屯輸貯糗粮山積匠石雲趨自製碑
刋于洞門之側上搆層樓𤏡僮七十人以供
洒掃良田五百畒以贍齋儲在鎮二十餘年
封以王爵矣即本命子卯屬葛璝化也
　　　果州開元觀驗
果州開元觀接郡城頗爲爽塏以形勝之美
選立觀額雖州使旋具結奉而制置之内猶
闕大殿州司差工匠及道流將泝嘉陵江於
利州上游採賣材木臨行道流工匠同夢有
人云朱鳳潭中有木可以足用如此者三因
聚議曰夢兆如斯必有大商貨木沿江而至
可躊躇三五日以伺之或免逺適頗以爲便
一匠曰吾於朱鳳山下江中尋之莫不有商
筏已到來否即往山下尋求潭水澄徹忽見
潭底有木因使善沉者鈎求得梓木千段構
成三清殿鍾樓經閣廊宇咸得周足又市甎
甃壇内有黄赤色者疑其火力未足棄而不
用信宿皆化爲金起觀之費過於豐滿殿宇
既成將塑尊像又於白鶴山觀掘地得鐵數
萬斤鑄三尊鐡像僅髙二丈今謂之聖像逺
近祈禱立有徵驗起觀道流何氏家代豐足
今爲冑族焉至今負販之徒錐刀求利者毎
以三日五日必詣聖像前焚香祈祐或闕而
不精信者即貿易無利貨鬻不售焉
　　　開州新浦花林觀祥異驗
開州新浦縣花林觀者乃邑民所居之地也
其家巨富門枕江岸開元年中民家晨起聞
異香滿庭光景朗徹紫氣連之四面瀰浸數
里其庭除及江上皆竒花異木水心紅白蓮
花廣皆尺餘下窮其數神仙往來鸞鶴飛翥
移時方散邑中人只聞異香不覩花木神仙
靈鶴之事因以上聞以其宅爲觀仍以花林
爲名及創天尊之殿則異香光景之瑞如初
焉
道教靈驗記卷之二





道教靈驗記卷之三(四同/卷)常三
　　　廣成先生杜光庭集
　宮觀靈驗
　　　剡縣白鶴觀蝗蟲不侵驗
晉右軍將軍王義之剡川有二莊其東爲金
庭觀西爲白鶴觀相去七十餘里金庭則王
氏子孫百餘戸居焉有秃筆塚墨池劒匣並
在白鶴即太宗飛帛書額爲州縣所寳觀之
水田周迴於觀側咸通秋中蝗蟲害稼江浙
彌甚里閭田畝之間相聚驅之或震鼙革擊
銅器簸綵纈之衣書以及夕忘其寢味驚呼
斥逐猶不能免其害或集於田中雖千畝之
廣碩苗巨穗頃刻皆盡觀田有與居人之封
畛相接者有溝塍相隔者屈曲縈紆犬牙相
半民田皆盡殆無子遺觀田豐衍倍於常歲
其有植根於觀地之中垂秀民田之内蟲亦
不食時俗以爲偶然爾洎明年地蝻傷稼所
害尤廣而觀田復無所侵邑人乃爇香潔齋
上報玄德矣
　　　明州大寳觀山水不侵驗
明州大寳觀明皇賜額居龍潭之下前有溪
澗觀居平林之中暑雨積甚則泥潦爲患大
中初忽暴雨迅雷溪潭泛溢壞林摧岸將及
殿宇泥波鼓怒濁浪如山勢不可避流至觀
則十歩以來殿中隂雲勃興大風振發吹激
水勢蹴過前溪之中迴視地形髙涌波上鐘
樓大殿屹在林表自此觀基髙顯爽塏無復
霖淹泥塗之患矣
　　　金州盤龍觀野火不侵驗
金州界甲口有古觀其名盤龍層壇危殿功
頗宏壯迴廊房宇亦二十餘間常無道流時
有遊僧棲止殿接荒徑叢薈極深中和年駕
駐蜀川都城未復郡控諸谷觀當要衝戸口
流移人烟曠絶忽寒風勁焼飛焰四山衝焱
怒勢燎及簷隙巨木爲燼曽不斯須繞壇茅
棘亦無遺者唯古殿廊屋巋然皆存四壁之
上都無塵煤之跡火滅之後數日方有行人
見之深入谷中訊諸父老不知所撲滅者何
人也所焚燎者何時也相與視之大駭曰此
谷中干戈之前人戸比屋頃值離亂奔竄諸
山驇毒伏藏蹊路僅絶固無居人助殲巨焰
矣假使人力所救當有撲滅之跡今則周爇
壇庭深達堦戺非人力之所能蓋真靈保持
神明嚴衞耳自是諸溪僑寓及山谷居人感
其靈應相率締葺焉
　　　東川置太一觀驗
中和年駐蹕全蜀㝷剋上京東川節度使楊
師立稱兵内侮封壞咫尺宻邇行朝有軫於
聖念命成都大將髙仁厚帥土客諸軍討平
之時三蜀久安公私豐贍糗粮山積雖城壘
之小可以力抗王師累月而後拔其有爲醜
孽驅迫朋惡吠尭不能捨亡圖存轉禍爲福
者或交鋒勦戮或乗勝誅鋤殺傷衆矣委尸
草莽棄骨溝隍固亦多矣凱還之後常聞鬼
哭之音昏瞑即興隂曀尤甚亦有見怪於鄽
閈呼嘯於道途居人惑之相與驚懼時朝廷
酬賞俾仁厚節制東川撫安疲瘵仁厚乃於
中軍舊寨造太一萬勝觀焉殿宇既成夜哭
之聲息矣塑玄元太一之像已畢仁厚夢黑
雲如蓋𠜍覆山頂俄而變爲五色煙霧中有
絲竹之聲山下之人男女老幼皆隨煙霧騰
躍而散自是光怪遽絶閭井頓安
　　　均州白鶴觀野火自滅驗
均州鄖郷縣南川中渉漢江入川十里許得
白鶴觀却𠋣橫山俯窺平陸林麓幽翳臺殿
崇髙亦佳致也古老云天皇大帝封禪東嶽
鶴集於封壇之上敕天下置觀以白鶴爲名
有馮𨓜人開元中棲息焚修進道於此一旦
解形而去及襄漢寓書與其門人郷里知其
得道塑像存焉咸通末以久無道流住持屋
宇頽圯三門古殿與廊廡連接纔二十許間
外無垣墻徧蒙蒿篠忽爲野火焱焰迴風激
衝直至簷砌之下里人望之驚奔來救俄於
簷霤之內迸水懸流沃滅其火而晴景不改
風雨不施化水祛災繄乃神力矣乾符已亥
歲因遊訪靈跡觀亦儼然有老叟話兹靈應
嘗紀其祥異題於殿壁是歲老叟亦將議葺
修焉
　　　安邑崔相夢潜丘臺觀驗
北都潜丘臺有古觀焉像設精嚴樓臺宏麗
地形顯敝㢠出於都城之中制創多年久無
崇葺風號雨漬日以傾摧相國崔公彦昭嘗
夢野步尋幽至古臺之下翹首仰望其上有
紫氣氤氲祥光四照無登躡之路良久復聆
天樂笳蕭之音尋訪之意彌切但四隅斗絶
咫尺萬里忽前有金橋如梯層級寬博遂攀
梯而上中路三四級板闕欄摧躋攀不得即
見巨手金色引指而接之公握指未定已登
臺上矣徘徊四顧唯古殿欲摧荒壇蕪没歎
嗟數四復到天尊之前認金橋乃座前之橋
耳金手乃天尊之手耳不復聞天樂之聲亦
絶紫氣之象因言曰豈天尊有所付囑耶何
變化如此也天尊忽言曰子即居此地無忘
摧殘也俄而驚覺旬日受北都留守到鎭朞
月怳怳然似有所失似有所疑因命駕縱遊
用攄其志聞潜丘臺不遠造而觀焉唯古殿
摧殘深草堙翳乃瞻拜天尊見儀像侍衛宛
若曾所遊覩徐視座前金橋在焉欄拆板斷
矣復睨金臂及指皆醒然頓寤即前之所夢
也施俸金募工役革故之弊鼎新其宇惟殿
之且久惜其古制增修而已其餘垣墙廊宇
壇庭門房圖繢丹臒赭堊金翠靡不畢備焉
締構之功香花之獻鬱爲一時之盛也
　　　劉瞻相夢江陵真符玉芝觀驗
相國劉公瞻南遷交阯道過江陵既登扁舟
將欲解纜迴首道左見像設甚嚴而朽殿傾
圯問其名即真符玉芝觀也八門昇階拜手
潜祝是夕舟中夢青童前導登大山之上松
徑連延崖巘竒秀芳芝幽草好鳥靈花燦然
在目行一里許見元始天尊坐寳花座上瞻
仰睟容乃王芝殿中天尊也拜祝曰某得罪
聖朝竄逐咀逺非敢有怨但祈生還爾天尊
曰爾之青簡列於方諸矣何憂於世難乎再
居相位而後得道自此齋一旬戒三日則蠻
陬瘴海魑魅之郷無所惮矣辰未巳午與子
爲期也自是劉公南征至湖嶺間所在藩方
遺問相繼旋得金帛寓信於荆帥特創天尊
殿齋𠫇廊宇選精介焚修之士以居之於是
再徵入掌釣軸洎厭俗棄世果符夢中之言
歲辰亦無爽矣
　　　李蔚相修汴州玉芝觀驗
李相國蔚擁旄汴州兼太清宮使毎翹心玄
關思真念道一夕夢野步郊外叢簿間見奇
光五色中有天尊像頂光半缺手握玉芝芝
狀如白蓮花而圓莖脩細芝有八秀歷歷詳
記注于心目翌日因送賔出郊顧見有道像
暴露問其所即玉芝觀也相國異之迴鑣而
禮謁莎莠盈庭蕭蒿蔽路披榛而後進所覩
尊像與夢同焉雖不握玉芝而名與夢恊遂
廣加崇飾焉巨殿森沉飛甍烜赫齋宮講肆
月牖霜壇前關通街雄臨郛郭爲藩方之壯
觀焉噫䦕元皇帝尊祖奉先躭玄味道精誠
上徹禎貺下通得真符於靈峯産玉芝於内
殿因敕大鎮重地置觀以真符玉芝爲名封
太自山爲靈應公改華陽爲真符縣上瑞已
彰於昔日嘉徵復顯於兹辰所以相國名臣
皆符吉夢夷門諸官之完葺自非大道應靈
其孰能與於此乎
　　　鄭畋相國修通聖觀驗
寧州真寧縣通聖觀即開元皇帝夢二十七
真得刻石真像之所置也歲祀寖深旋已摧
毀邊徼素寡道流繕修之事固已曠絶矣相
國司空鄭公畋登庸之年偶嘗遊禮賦詩三
十韻以紀其故實亦冥祝曰異日官達必冀
增修洎入掌絲綸尊居鈞軸萬幾少暇前願
都忘一夕夢遊洞府之中羣仙賞翫奏鈞天
廣樂以恣嬉遊俄而幢節羽衛自天而下使
者一人𠲓曰太上有命徵還上清於是羣仙
或控鳴鶴或駕飛龍騰躍而去相國亦欲振
袂騫飛一仙人迴首笑曰第畢真寧之願然
後可此來爾既覺醒憶真寧修觀之事乃輟
鼎食之資爲締構之費邠帥李尚書偘命都
校以董其事十旬而靈觀鼎新矣相國嘗話
斯夢以爲洞天者羅川之洞也羣仙者二十
七真也驚其忽忘懋此巨功信大道之明徵
矣
　　　叚相國修仙都觀驗
忠州豐都縣平都山仙都觀前漢真人王方
平後漢真人隂長生得道昇天之所蕪没既
久基址僅存𣈆代髙先生首爲崇構太元中
姚泓再加繕飾其後梁隋共葺國朝繼修華
閣翔虚丹簷照日黔荆梓蜀元戎重臣或弭
棹登臨必命修葺相國鄒平叚文昌旅寓之
年邅迴峽内時因登洞炷香稽首祝於二真
曰茍使官逹粗脱棲遲必有嚴飾之報自是
不十歲擁旄江陵視事之夕已注念及此俄
夢二真仙若平生宻友引公登江渚之山及
頂乃隂君洞門矣二真亦不復見翌日施一
月俸錢修觀宇一月俸爲常住本錢常俾繕
完以答靈貺矣
　　　盩厔縣樓觀驗
樓觀者周康王大夫尹喜宅也在京兆盩厔
縣神就郷聞仙里居終南之隂觀内有周穆
王秦始皇漢武帝所置殿宇及秦始皇墨跡
尹喜靈井老君芝草樹昇天臺晉宋謁板秦
漢銘記歷代存焉大唐將受命義師起於河
東觀内有赤光屬天者六七夜廣明庚子㓂
犯長安觀中有光如義寧之歲近車駕幸鳳
翔盩厔將陷觀中復有光景之異由是避難
士庶多投觀中靈跡巋然人莫敢犯髙祖時
賜號宗聖觀焉
道教靈驗記卷之三


















道教靈驗記卷之四
　　　　廣成先生杜光庭集
　尊像靈驗
　　　南平丹竈臺金銅像驗
丹竃臺在渝州南平縣南界南平即古江州
也湘東王曾領其地陶隱居鍊丹於此臺有
石階古壇基址猶在臺側山上石龕中有金
銅像皆天尊道君老君眞人之形大者三二
尺小者八九寸雖無風雨飄漬且年祀久逺
而金色鑠人精光奪目製作精巧異於常工
既重且潔皆疑其真金也古老相傳取者必
有神理所責故無人敢侵縣吏文才者巡行
郷里知而取之潜有鎔鍛之意既取三四軀
將到家忽自捽其頭匍匐階下曰實起愚意
欲損害功德又如鞭捶痛楚之聲舉身自撲
耳鼻流血乃謂其子曰速將功德送於本處
戒後來子孫大道威靈不可輒犯其子孫數
歲立在其前文才指之曰此兒可令名畏道
言訖而死視其形已爛壞糜碎矣至今郷里
相傳永以爲戒衆像皆在無敢犯者里人不
知呼爲佛子龕爾
　　　蜀州天尊碑驗
蜀州天尊碑無制置年代云營使楊叔觀好
善畏慎之人也因營中早起見空中有天尊
影在雲氣中纔見半身而已去地丈餘儀相
燦然上有焰光寳繖良久乃隱如此日日見
之問左右即無覩者叔覲因思之此下恐有
尊像藏在地中託以他事乃穿阬出土深丈
餘得古碑有天尊像一如所見自膝已下碑
已折矣更左右穿斸尋求亦不能得洗拭焚
香置於淨所毎祝之曰但更得餘碑即送紫
極宮供養别加粉飾月餘夢曰吾足在北三
十餘歩礪石是也汝能全而安之可加二十
年壽脫今歲死災既而自所得碑處直北三
十歩有一片石數寸出土上人用礪刀遽令
掘之果折碑矣洗而勘之屈曲相契遂加金
彩裝瑩立於紫極宮是冬遽病月餘自此二
十年乃卒二十年間衣食豐贍家無疾苦焉
　　　唐興堰石天尊驗
唐興堰村渠小堰也在縣西南十里許郷人
毎冬修築以備春耕功用極至而水至即壞
莫知其故也忽寓夢於堰長曰我聖人之像
萬國所尊郷人無知用以堰水靈官所責其
人今已死矣汝能出之堰可成也明日告衆
人持鍤求焉果於堰底見一方石掘而岀之
乃是天尊像倒在土中久爲浸渍而頭𠜍金
色鬢髮紺緑皆無所傷里人築室以事香火
祈神甚靈堰亦自此無損矣
　　　常道觀鐡天尊驗
常道觀鐡天尊鎔範精妙儀相炳然髙三尺
餘久置於南廊之下金彩銷剥左手一指已
損邑人費和臥疾半年日以瘦銷醫藥巫祝
不能致良忽夢一道士年可四十餘著舊山
水帔拳其左手而謂之曰我住在山中姓樂
天下之人皆貴重我而山中人少衣服欲弊
左手指痛汝爲我理之當今汝所疾立愈年
命延益汝今歲筭盡若早見我可加得十年
和令人入山求訪姓樂尊師数日不得乃自
力疾上山覺心神輕朗因徧於功德前炷香
乃見南廊鐡天尊與夢無異衣帔暗剥驗其
左手一指少損因發願漿修宿於山中設齋
䖍祝三日而所疾平復歷問道流不知天尊
之姓後有引思微定志經說樂靜信證果爲
元始天尊之事契其言矣己亥年夢至庚戌
年冬費和方卒
　　　木文天尊驗
木文天尊者開元十七年蜀州新津縣新興
居寺四月八日設大齋聚食之次有一道流
後至就衆中坐衆人輕侮之不與設食齋畢
道流起入佛殿中良久不出人皆異之爭入
殿尋求無復蹤跡忽見道流隱形在殿柱中
隱隱分明以刃斧削之益加精好其像於殿
柱中自然而見髙三尺五寸以來雲𠜍霞衣
執手爐寳香右手炷香於煙上𠜍中有鳥如
鴛鴦形足下方頭履履下蓮花花後荷葉上
有神龜之形左肘後有雲片連焰光中有青
龍之首右肩之前有虎形迴顧於左此外周
身火焰如太一天尊眉髯鬢髮細於圖畫自
外繞身有雲葉天花一十二處頭光之上有
大花如蓋以廕其身長史張敬忠具以上聞
初内官林昭隱就川迎取像柱令作寳輿好
好竪安至京進於內殿上躬親禮謁三日大
齋訖令衛尉寺於東明觀陳設宣送天尊就
觀安置大開道塲許臣庶瞻禮仍令兩街大
觀毎處作道塲七日是時僧等上表抗論云
寺中示見必是維摩詰之像非關道門所有
上令宣示曰朕觀像柱之上是天尊之𠜍非
維摩詰巾也僧等既慙於妄奏乃雇有力之
士使於東明觀道塲中𥩈之既供養數日人
心怠倦力士夜於道塲中抱取像柱以絹繩
擊縛負之而行出觀院之外歷街坊極遠約
十餘坊力疲而坐歇須臾既暁只在道塲之
前衆遂擒之訊其所以乃西明寺僧召募三
十人令其𥩈取像柱具事宻奏明皇不令尋
究收像柱於大內其後模寫絹本宣賜諸道
及宰臣焉
　　　什邡縣興道觀鐡像天尊驗
漠州什邡縣鐡像天尊髙丈二三俗謂之鳥
金像元在金堂峽中崖壁之下大水石摧像
乃露現或浮於水上出五六尺其側即昌利
化也道衆焚香備旛花迎引尋即沉隠不見
稍晴又泛泛而出昌利三迎之皆不可致明
年夏大水泛濫乃泝流至什邡興道觀後水
脉甚小不知其所來之由邑人迎引上岸初
只百人引拽已及平地欲置於大殿之中数
百人挽之竟不能動因構堂以蓋之至今頻
經亂離雖堂宇盡焚此像不損
　　　洪州信果觀木天尊驗
洪州信果觀木像天尊即古跡豫章木之所
雕也其觀亦在豫章舊跡古老相傅頗有靈
應洪州閭井沃壞戸口殷繁多水居戸以竹
木作筏結竹舍於其上至於陸居之家亦以
竹瓦蓋屋毎風浪鼓擊竹木相摩自然火出
火燭之患無歳無之信果觀在要閙之所毎
有失火止於觀之四隅尋即滅矣或反風拒
焰或宻雨交至未嘗有焚灼之害觀側之人
有火之時常見黑氣從天尊殿上而起立爲
蒙霧周蓋觀宇由是火不能焼一郡之人謂
之火不焼觀其像至今猶在
　　　彭州三台觀鐵天尊驗
彭州濛陽縣三台觀鐡像天尊則天朝郷人
衆力所鑄鎔範之日作大齋有紫雲如蓋覆
於爐上中有三星光明皎潔日爲之曀瑞鶴
十餘隻飛翔空中其匠廖元立喜曰我曾鑄
三處天尊皆有異應陽安開元觀天尊有三
鶴下繞其爐梓州玄德觀天尊有紫光五色
焰從爐中岀今此天尊靈應最多相好必當
圓備既成之後累有感通郡邑之人歸依如
市疾苦祈願者立愈小有𣀮竊失物者焚香
祈告賊即立敗由是井邑郷里無有小盜皆
畏其靈驗矣近者以觀爲營頗損良馬人多
輕侮聖跡猶未爲意矣
　　　青城山丈人真君驗
青城山丈人真君像𠜍蓋天之𠜍著朱光之
袍佩三亭之印以主五嶽威制萬神開元中
明皇感夢乃夾紵製像送於山中自天國祠
宇移觀於今所蓋取春秋祭山去縣稍近以
天國太深故也數十年金𠜍之色宛如新製
有村人無知以賦稅所迫徵促鞭箠一夕走
投觀中齎三數錢神香於真君前燒香告以
官稅所切累遭杖責乞真君頭𠜍賣以充稅
因忽夢見真君謂之曰我頭上𠜍非是純金
乃金箔耳賣無所直汝或得金亦爲官中所
責損汝性命其禍不小山門廟前有十千錢
碑傍木葉下可以取之官稅之外資汝家産
此人禮敬致謝出山得錢租稅既畢家亦漸
富自是毎月送香油觀中至今真君頭𠜍低
俯向前傳云令此人看驗𠜍非純金所以然
矣
　　　雲頂山鐡天尊驗
雲頂山鐡像天尊髙三四尺亦是則天朝濛
陽匠人廖元立所鑄其山本是仙居觀有兩
處洞門及盧照隣碑近無道士住持爲僧徒
所奪爲寺碑及洞穴亦已掩蔽摧損惟天尊
一軀每有僧徒創意欲毀之立有禍患捶擊
不壞鎚鍜不傷僧徒託言山神有靈掩閉天
尊之驗遠近莫能知之廖元立初鑄天尊之
時有紫雲如城其上吐五色氣以捧於日衆
共瞻禮忽有靈鶴數隻引一大鳥翼廣丈餘
通身赤色其形如鳳衆鶴繞罏盤旋嘹唳相
應大鳥飛勢迅疾徑八罏中衆方驚異即有
火焰髙三五十丈其聲如雷邐迤屬天迸散
流溢直遍山上衆人奔駭但聞異香之氣彌
日方歇既鋳成天尊儀相竒妙四方禱請立
蒙福祐靈驗如此豈常凡之意可以毀傷哉
　　　洵陽望仙觀天尊驗
金州洵陽縣望仙觀天尊古跡所造極多靈
應縣境之人有論訟難理之事公私攘竊之
徒但焚香披陳即有響答有隱情誣蔽者即
夜有神人詣門喚之遽令對會被喚者見宮
闕官署在大殿之後别有樓閣十餘間兩面
廊下列曹吏鞠勘一如人間官府矣故有匿
情校蠧黨惡朋姦者亦見送於獄中送獄者
於此即死對會者俱具情狀即復放還由是
境内畏威各洗心改過而爲善矣其邑中走
失猫犬巨細論訟陳狀於殿壁之上動盈百
幅矣至今常然
　　　蘇鵠偷尊像驗
蘇鵠常州無錫人也貧而好酒日日須醉家
産既盡遊匃於他方至衡州偷觀中法物及
銅錫功德貨賣沽酒永嘉二年八月入觀中
擬揀銅像之次迷悶呌喚人皆聞之果見倒
在殿門之側道流扶於階上方能言曰某欲
取銅像偷賣見有金甲神將數人以戈向之
將欲斬刺乃呌乞命爾道流哀而捨之自此
風癩人皆惡見道士梅有方聞其所說爲作
靈寳齋拜章懴謝眉鬚再生平復如故鵠感
此恩捨身爲洞靈觀行者終身持經不復飲
酒年七十餘方死
道敎靈驗記卷之四










道教靈驗記卷之五(六同/卷)常四
　　　　廣成先生杜光庭集
　尊像靈驗
　　　張仁表太一天尊驗
左街道士張仁表辨博多才應内殿講論逗
機響答抗敵折衝莫能當之也而所履浮誕
未嘗有由衷之言及於儕友險躁詭妄人多
薄之因疾作逾月醫不能效夢爲司命所攝
步卒騎史就所居以捕之亦如世上之擒宼
索姦爾竄隱無所縻束將去歷荒徑曠原皆
荆棘之地牽頓舁曳其速如飛衣罥藂棘肉
碎芒刺苦不可堪行可三十餘里遥見黑城
上有煙焰漸近視之乃鐡城也擁關衛門守
陴抗敵皆獸頭人身蛇臂之士或四口八目
或十臂九頭齒若霜雪牙如劔鋒真世之所
畫地獄狀也入門則珠宮瓊堂玉樓金殿非
常目所覩頓異於冥關之中行四五里一無
所覩徐問所驅捕者此何處也與門外所見
不同或答曰此太一天尊宮耳過此方到本
司仁表聞太一之名忽記得平常講說之處
多勸人念太一救苦天尊今此乃天尊之宮
何可不念即髙聲念太一救苦天尊十餘聲
牽頓者皆笑曰臨渴穿井事同噬臍胡可得
也既聞衆笑不阻其念更唱十餘聲其調哀
楚其音悲切亦淚下沾衣如是忽有赤光照
其左右牽頓者一時捨去獨在光明之中顧
盻四方山川明媚雲物閑暇頃之天尊與侍
從千餘人現其前矣仁表禮謁悲咽叩搏稽
顙述平生之過願乞懴悔天尊坐五色蓮花
之座垂足二小蓮花中其下有五色獅子九
頭共捧其座口吐火焰繞天尊之身於火焰
中别有九色神光周身及頂光中鋒鋩外射
如千萬鎗劔之形覆七寳之蓋後有騫木寳
花照矅八極真人力士金剛神王玉女玉童
充塞侍衞隂陽太一四十六神自領隊從亦
侍左右雲車羽蓋徧滿空中天尊謂仁表曰
人之在生大慎三業十惡三業之中口過尤
甚一人妄說萬人妄行妄說之人首當其罪
汝之三業罪無不爲吾不救護永淪幽苦汝
壽命已盡不當復還今赦汝七年誘化於世
以吾此像廣示於人開引進之門爲趨善之
要冝勉行之即使童子引還疾已瘳矣數日
後以己之財帛於肅明觀畫天尊之像東洛
關外畿輔之間傳寫其本徧今開悟仁表因
出城於春明門外見蒿棘之中如曾行之處
視棘剌之末有所罥掛衣線紫縷及棘上微
有血痕果是所追之夕經行其路七年而終
　　　袁逢太一天尊驗
袁逢峽中人也崇好至道嘗於仙都觀得太
一天尊像焚修奉事泝峽入蜀江波所驚逢
念太一救苦天尊百餘聲見赤光自水面亘
天不知丈尺之度光中見天尊通身青衣良
久乃隱波浪亦定舟舸無虞同侶云逢所乘
之舟於濆潦中廻旋数帀衆疑傷損皆爲驚
焉忽有赤光照船乃安定衆人但見赤光之
異及安靜之事不見天尊唯袁逢隨念得見
爾
　　　李邵太一天尊驗
李邵者爲葭萌縣令云其妻亡已八九年素
不在京國忽因叅選入京税居於三洞觀側
客院之中偶見其家亡婢自隣居而出熟視
之果其婢小玉也以名呼之歛袵而至問其
故即云某隨娘子在此已歲餘矣暫出買物
逡巡即迴迴即與報娘子矣邵待之食頃方
至買果實茶餅之屬奔馳還家良久延邵相
見所居兩間自有庭除少許既見敘存沒之
事或泣或悲而頻令小玉看時節久之小玉
報云來矣顏色𢡖悴語聲哽咽揖邵請去邵
未出門有一少年張蓋而入邵怱遽避之小
玉即引於簾後且立其妻出迎少年拜亦不
顧擲蓋於地化爲大鑊水滿火起煙焰蓬勃
少時即沸少年去大帽即牛頭神人也持叉
立於鑊前以叉叉其妻拋於鑊中號呌痛楚
不久即爛骨肉分張尋亦火滅以又挑其骨
排於庭中張蓋而去其妻身復舊蘇而徐起
泣謂邵曰平生罪業合受三年今已一年餘
矣毎日如此痛苦難言邵見變化苦楚亦深
自悲歎問其妻曰今既相見所須何物莫要
作功德救拔不妻曰適令小玉相邀全爲功
德相託爾此處隣里有受苦者畫太一天尊
一身便得免罪知之數月無託人處今得君
來將有離苦之望矣邵於三洞觀中訪太一
天尊之像殿上即有古本剥落厚以金帛召
良工畫之亦就觀設齋醮表祝只三日内事
事周畢躬自檢校無暇到妻所居功德既了
方得往報見其所止已空屋耳留託隣母深
荷太一功德已得解脱徃生矣昨日辰巳間
與小玉俱去也邵毎勸人作太一天尊像其
福報可以立待矣
　　　孫靜真救苦天尊驗
咸通庚寅歲海風翻浪漂浸江淅溺陷居人
明越蘇杭尤甚水災既退因疫疾作焉所患
之家十口不存一二至於無人瘞埋投尸於
水浮泛江河中蛆穢累月孫靜真家兄弟精
勤世奉救苦天尊香火其家五十餘口不爲
災癘所侵郭外有莊戸三十餘家已數戸臥
疾此疾既作親戚隣里不相往來靜真聞之
於其家靜堂之内焚香祈祝以求保護是夕
夢救苦天尊自堂中飛出舟舟乗空向西而
去及明焚香之時已失救苦天尊幀像數日
莊戸云某夜忽有異香光明似聞鍾磬之響
團頭王立起出亭子中檢校見亭内如有燈
燭進前看之見有似人移閤子中立案當亭
子中間壁前案邊有救苦天尊幀前有香鑪
灰火未滅光照亭内如燈燭之明疾患者一
十七戸皆聞香氣並見天尊執柳枝水椀到
其家水灑病人當夜一時平復不知此幀從
何而來驗是靜堂内飛去矣又有異香光明
之事遂於其莊設大齋謝恩置道堂畫像常
令人戸旦夕供飬剌史黎郁聞其徵異助送
香花亦畫太一天尊像以修奉焉
　　　啓靈觀天尊驗
秦州啓靈觀者昔老君與尹喜將適流沙駐
駕之所自天竺迴幽演大道亦栖止焉故其
地有伯陽川幽王之時老君猶居其處幽王
荒淫不可以佐道德尊大國人仰之號爲伯
陽父古有祠宇國朝爲啓靈觀山谷敻逺自
相國髙燕公爲防禦使箿修之後久無人居
大宼犯關車駕在蜀避地僧三十餘人寓止
觀内晝則遊食村落夜宿其間欲壞天尊像
以其殿爲禪堂聚議累日持疑未決一僧唱
言曰此是老君古跡但存老子一堂天尊土
塑去之有何不可率先毀其座忽有大黑蛇
現于座側長十餘丈吹毒嘘氣逡巡曛黑衆
乃奔走風雷隨之迸諸林野傷者四五人率
先者殞於山外節度使景端侍中聞之命工
增葺度道士張法相以居之巨蛇徃徃亦出
郷里咸見之無所傷害焉
　　　白鶴廟茅君像驗
茅山三茅君像即漢朝所塑也大茅君名盈
字叔申得道於華陽爲司命君賜九錫文主
吳越生死之籍理金壇句曲之洞華陽之天
弟固及衷年已衰暮棄官尋兄亦皆得道居
于洞中毎年三月十八日三君皆乗白鶴現
於三峯之上故有大茅峯中茅峯小茅峯焉
郷里祠之置廟於山上號曰白鶴廟室宇塑
像已千餘年符驗光靈累代攸顯咸通中有
劉至孝者既冠之年䘮其父母禮制雖畢而
不易其服不衣絲緜願終身麻衣而已其後
來徃住廟中入道修奉勤瘁數年因修大殿
工人於殿前海石榴花下見物如桃以其臘
月非有桃之時擘而無核棄之至孝聞桃香
取而食焉味與桃無異是日晚又於前處得
物如拳外青緑内紅赤與前氣味無異又食
之明日又於舊處得物如掌而有五指背如
桃色掌中亦紅其香如桃味益珍美亦食之
自是不復飲食精修香燈超然有出世之志
殿宇既畢遂遊名嶽諸山雲水而去
　　　合州慶林觀尊像驗
合州慶林觀多年摧朽殿宇不修穿漏尤甚
雨滴太上尊容刺史楊師謨夢太上示見而
左目有淚痕乃巡謁諸觀朝禮功德至慶林
方驗尊像左目有漏滴之痕宛若垂淚因剗
薙荒蕪恢張制度創兩殿二樓重門邃宇壯
麗華盛𠜍絶一時既畢復夢太上謂之曰子
以崇葺之功上簡玄府當作十郡矣其後師
謨累典符節日深渥恩凡一十一郡享壽九
十焉大中年間卒
　　　蜀中唐興縣芝草天尊驗
蜀州唐興縣天寳六年丁亥甘露郷百姓鮮
隱忠地内柘樹之上忽然生芝草一𦮨自然
成天尊之像眉目髭髮𠜍簮衣帔裾履手足
一一詳備圖繢莫及時採訪使郭虚已夢唐
興之邑有雲物之異翌日果聞芝草之應命
縣令崔光逺入京進獻宣示中外編於史册
隱忠度爲大通觀道士賜名靈應光逺拜爲
鴻臚丞賜之朱紱焉
　　　唐興縣天尊現驗
唐興縣天寳七年戊子安樂郷人楊寳家樹
上生靈芝亦成天尊之像形相周備而作金
色有愚人欲觸而除之雷雨大至晝日昏曀
益州命縣令立子遊詣闕上進宣示中外編
入國史子遊賜衣一襲絹三十匹楊寳賜絹
三十匹特蠲邑役髙
　　　益州唐隆縣大通觀驗
益州唐隆縣大通觀晋義熈元年乙巳建至
後周末摧殘僅存基址武德中邑人口細因
過其地遇一道士乗青驢自天而下於觀基
之内盤迴指畫良久昇天呂細與花仲良同
受其教即日共出金帛特造觀宇有紫微閣
髙八十餘尺尤爲宏壯太尉南康王韋辠再
加修飾焉其側有市城觀在縣西南八里有
石像天尊一十三身各髙一丈三尺毎至齋
月吉辰鐘或自鳴夜有神燈晝有仙人來徃
逺近共知焉
　　　梓州飛烏白鴉觀驗
梓州飛烏縣太陽山白鴉觀居鎮縣之間頗
有形勝有古跡鐡天尊一軀髙丈餘古老相
傳甚彰靈驗道士許上善居焉光化中兩川
用軍所在土團聚結有景義全者紏率数千
人握衆顧望雄據縣邑暴橫彌甚僧輩欲毁
除觀宇因矯謂義全曰太陽山是此縣福地
全利鎮中縁有觀舍鐵像壓却岡脉此鎮無
由興盛若除得鐵像及觀明公即受符竹節
鉞世世榮貴可以立待矣景生庸愚貪毒聞
之欣然夜令節級數人殺許道士一家六七
口焚其屋室節級輩推壞天尊像堅然如山
勢不可動又懼𠒋帥所怒以力排之終莫能
損逡巡諸輩皆身手痛楚殆欲殞斃相與𥩈
議召白衣師醮謝祈乞復立舍宇供養此像
然後疾愈景生父子然朝廷授官亦不果赴
任竟以𠒋橫爲梓帥平原公屠其家焉


道敎靈驗記卷之五



















道敎靈驗記卷之六
　　　　廣成先生杜光庭集
　老君靈驗
　　　蜀州壁畫老君驗
蜀州紫極宮東軒廊下有畫老君一尊年深
而彩色鮮瑩金碧如新郡人祈福毎有徵應
時任從海監州領資州髠頭軍在宮中屯駐
衆人戲弄弓箭之際有一官健把弓箭告衆
曰我射老君前横金一條若中即衆人爲我
置酒人或止之曰橫金是老君曲几也正當
功德必不可輒射言未訖而射之箭勢俓去
到老君前有物擊迴中於階下楠木樹上其
聲震烈如勁弩焉纔箭中樹官健已死衆人
扶持救之心前血流不絶
　　　京光天觀黑髭老君驗
黑髭老君在京右街務本坊光天觀東聖祖
院夾紵所作功用精能相好周圓常作所不
可及日月角隆起身長丈五六餘左右侍立
有玉童玉女十二人真人八身金剛力士神
王各四身兩壁畫金甲神王各八人天樂各
一部老君黑髭山水帔黄金九鳳𠜍凭机而
坐帳幄嚴備不知所置年月亦不知所製之
由也代宗皇帝嘗夢爲二青童所召云聖祖
命皇帝從遊四海之外夢中隨二童至老君
所帝著絳紗衣平天冠執圭立於老君之後
遊十洲三島六合四極海嶽山川無不備到
磿磿記之隊從儀衞一無遺忘既覺命畫工
圖之宣示京師求訪其像於光天所驗部仗
人物一與所夢同焉敕塑御容乘五色雲立
從於老君之後選髙德道士七人焚修住持
内庫及度支别給服用齋廚刻石以紀其瑞
焉
　　　終南山玉像老君驗
終南山盩厔界樓觀谷中玉像老君髙三尺
五寸白玉所琢不知何年代藏於山中開元
年間玄宗皇帝夢聖祖真像乘雲冉冉而下
至帝之前帝拜起禮謁聖祖曰吾在終南之
隂久矣不久當於興慶與汝相見言訖乃隱
詔内臣與道士就終南山尋訪累日不獲因
設醮告祈忽見谷中有紫雲如蓋蓊鬱而起
尋其起處掘未盈丈已得玉琢真容驛表上
奏明皇即於興慶宮大同殿備法物羽儀百
官迎引祥風入律瑞雲如蓋帝親捧接朝拜
置於大同殿中以白玉爲座衆寳龕帳莊嚴
護持爲四海生靈日夕焚香祈福其後於座
上夜見神光兩條視光出處有兩點如酥信
宿之間結爲玉芝兩莖各長四寸是時太白
山又獲瑞符因宣示百官大赦天下改函陽
縣爲真符縣諸節度大鎮置真符玉芝二觀
封太白山爲靈應山金星洞爲嘉祥洞劉同
昇爲碑文立於樓觀焉
　　　玉局化玉像老君驗
玉局化玉像老君天寳中觀前江内往往夜
中有光從水而出髙七八尺上赤下白其末
如煙衆人瞻之以爲有寳器之物撈摝求訪
又無所見時明皇幸蜀夢有聖祖真容在江
水之内果有人因見神光夜於光處得玉像
老君以進髙餘一尺天姿瑩潔其相圓明殆
非人工所製駕迴留鎮太清宮其光見處號
爲聖容壩亦是玉女壩金沙泉古跡連接矣
玉像老君自近年以來不知所在
　　　閬州石壁成紋自然老君驗
閬州石壁自然石文老君像中書舍人髙元
裕謫授閬州剌史是歳大旱元裕禱祈山川
祠廟無不周詣忽於玉臺觀前瞻望山東叢
林之上見有紫氣披榛徑往果有嵌竇懸泉
在峭巖之曲喬木之下有石壁竒文自然老
君之狀前有玉童褒䄂捧罏雙髻髙束後有
神王之形恭若聽命元裕焚香叩祈以崇葺
爲請而還未及州甘雨大霔聮綿兩夕逺近
吿足乃翦薙蕪翳創爲齋宮立碑銘以紀其
事於懸泉之下堰爲方塘注爲流杯曲水之
池雜植花果松竹遽成勝賞光啓年大駕還
京光庭奏置玄元觀寵詔褒允至今郡中水
旱祈祝靈驗益彰矣
　　　蜀州鐡老君驗
蜀州紫極宮鐡像老君髙五尺餘古所製作
不知年代亂離之時大殿焚毀巨木爭摧老
君儀相不傷金彩如舊郡人共稱靈應官未
興置移老君於舊壇之上以竹瓦覆之未有
門牆亦無紗牕遮䕶主宮道士胡師䖍家在
唐興時來檢校見老君胸襟之上有人題毀
老君之祠師䖍以水洗拭猶微有蹤跡忽見
一僧携油香於老君前禮拜叩頭懴悔泣而
有請杯筊擲之三二十擲終無吉應問其故
云後學小僧愚意題老君胸上毀謗大聖因
成重疾一日三度爲神靈考打骨肉糜碎性
命恐在旦夕對答之詞具述此過懇求懴謝
而未蒙教應又焚香告擲竟亦不得是夕歸
還小僧已卒矣
　　　三泉黒水老君驗
興元三泉縣黒水老君天寳年中明皇幸蜀
親見老君降見於崖石之上下馬禮謁訖乃
勑所司示以所見之狀塑於見所綿歴歲年
累有靈應危亭摧毀榛莽交侵時僖宗大駕
還京光庭獲備扈衞以其年二月十五日降
聖節日奏請皇帝躬拜捻香奏置爲中興宫
增修聖跡節度司尋便准敕崇葺旋屬海内
多事復已荒涼時于均爲三泉令素亦躭味
玄理歸誠正真躬徃焚香者數矣一旦有𠒋
黨十餘人來據老君堂内剽剥行旅侵劫道
途被劫者驚恐亦奔投老君堂側草中潜伏
逡巡見羣賊挺刃荷戈摙運所得財物入于
堂中俄有巨蛇自座下而出電目血舌吐氣
如煙噬殺三輩餘黨棄甲奔迸顛仆而死者
又二三人草中潜伏者熟覩其異亦恐蛇威
未敢遽出頃之被盗之人相次皆至云路中
有報云羣賊盡已散去速於老君堂中收認
財帛相率而來亦不知所報者何人也自是
行路所傳無復㓂賊巨蛇亦不復見
　　　昌明縣靈集觀鐵老君驗
昌明縣靈集觀鐡像白馬老君髙丈餘觀在
郭外扄鐍不嚴有興敎市鑄冶鐡工父子二
人夜入觀中欲毀鐡像以益其鎔鑄二童子
已搥毀將去是夜老君自移至安期觀三門
之外約行四五里道士開門見之移置於大
殿之上六十餘人方能共舉兩觀與邑中驚
異其事莫知所移之由旬日有鐡冶人來方
說冶匠父子二人偷得古鐡童子碎於鑪中
鼓鞴之際鐡液兩條自鑪中涌溢而出勢如
迅雷各長丈餘焼殺父子二人既而驗其所
碎知是白馬老君童子爾老君像至今只在
安期觀大殿之内
　　　駱全嗣遇老君驗
昆明池使駱全嗣黃巢犯闕宮城失守南北
紛擾中外倉惶全嗣其日偶在私第忽有官
司報云諸司使並宣令入内單騎俓往至興
安門門已閉矣東馳望仙門人相蹂踐馬不
可進或聞人言駕已西去矣復還其家骨肉
百餘口亦已奔散獨心計曰骨肉此行必有
人力部署唯聖上巡省臣下且合扈從我不
可以骨肉爲憂且俓求大駕所在遂乗馬馳
出開逺門門亦壅咽奪馬殺傷甚多乃投金
光門人稍少躍馬而出至昆明池側日已晚
矣逃難之人衣𠜍士庶携老挈幼或憩林野
之中或聚道路之畔如此者不知其數全嗣
頃年於華清宮閣上夢親拜老君及覺求得
一小㡠修奉香火已十年矣毎出入必焚香
禮謁是日奔迫固不及矣至是乃投近池佛
堂中人衆闐咽皆非相識繫馬於佛堂柱上
入堂内西北隅𠋣座而坐唯此座傍悄無一
人心憂力憊昏然成寐忽聞呼其姓名者驚
覺視之乃一老叟眉鬚皎白素衣策杖謂之
曰勿憂聖人直往西南去矣神明奉衛固無
他虞常常帝王猶天神地祇所保況太上自
化身耶爾之骨肉只在後面小堂中吾令人
導引之並無憂苦便可詣彼相見自此入蜀
克保安全但堅臣節孝行萬靈所衛矣言訖
失老叟所在遂就後面小堂中尋得骨肉一
無所遺失是夕方覺悟恨不將得老君㡠來
焼香䖍謝及明取斜谷路挈家過山得達行
在詔監興元兵馬百口骨肉咸獲晏安乃圖
繪老君像益加嚴奉矣其弟全壅爲東川監
軍全瓘爲會軍都監兄第之中皆荷聖力所
護立功榮盛況其一家乎
　　　崔齊之遇老君驗
崔齊之咸通十四年春奉使山南東川以其
私便取駱谷洋州路行及洛陽公廟南五六
里路側石上有一老人齊之訝其不起目之
再三老人以手招齊之齊之心異之下馬徑
往老人揖之令坐曰大夫此行頗有重厄疾
色成矣石邊有一瓢取之傾酒與飲曰得此
酒可解其半性命無所虞也然此去過秋方
得迴迴及上京已非舊主矣聆其異說加敬
而問之老人曰今秋聖上晏駕幼主將立此
後四海沸騰兵戈相接社稷危於綴旒太上
老君自降生宮中爲鎮安宗社以定此難生
已十二年矣大夫迴時當事幼主也自此可
以栖心於道勿以榮逹介懷更三五年外求
事常令在逺京西關外主持簡靜之務可以
全身遠害矣齊之問曰至人所居何處將來
之事何先見如此也老人曰吾以汝稍有道
氣可以與語此皆吾之身事豈不知之耶言
訖失老人所在但覺異香良久是年至東川
齊之痁作及秋方愈七月懿皇昇遐僖宗登
極前言果驗齊之入奏賜紫廣明中天下亂
離干戈已起求爲京西歩驛使駕在成都追
至行在加將軍稱疾辤位與十軍私道其事
遂南遊五嶺名山絶粒訪道或在匡廬茅山
不知所適矣
　　　賴處士說老君降生事驗
賴處士者江湖人也在楊公玄默門館爲客
十餘年矣不知其道術所習楊公毎盡禮敬
之若師友焉多在宅內少有見者楊公時爲
左軍有小判官數人有王有梁王則辨博聦
明人多致敬必謂其有非常之位也梁則謙
默謹静慎重寡言人多疎之必謂其不肖也
唯使宅軍將成君賞與梁稍狎賴處士忽於
宅門與成語曰致身之道先須識貴人頗識
之乎成曰某愚暗何以能辨願仙丈敎之處
士曰梁大夫貴人也此後當主樞機重務吾
子立身領旄節須在其手善依託焉王大夫
雖聦穎如此壽且不永將歿於他郷此後宗
社不寧天下荒亂干戈競起祚暦惎危太上
老君自降王宮作幼主以扶此難杜稷可以
存耳梁大夫主機務吾子領藩方皆在幼主
之手可自寳愛耳吾自此不復留也數日處
士辤楊公而去成異其言禮敬於梁交結甚
固俄而楊公罷權位王有罪竄於南方死于
道路其言愈驗咸通十四年秋梁爲内樞宻
成爲軍使僖宗即位三日對軍日色初出微
照階砌聖上起更衣未坐梁公醒然憶悟賴
處士之說因臨階與成話之左軍韓公頗異
其私語詰之再三梁與成以實白之韓以少
主初立中外未安聞此言極爲慰喜自是成
持節滄州皆如賴處士之說中原紛擾胎禍
積年社稷晏安宮城再復駐蹕数年聖德如
一僖皇中興之力也

道教靈驗記卷之六










道教靈驗記卷之七(八同/卷)常五
　　　廣成先生杜光庭集
老君靈驗
　　　賈湘事老君驗
賈湘累世好道崇奉香燈𨽻職計司家頗豐
贍然其修奉勤至人所不及有一幅老君像
幀持以自隨所至之處雖一日一夕亦設焚
香之位應感之效不可殫述黄巢既陷長安
大駕西幸湘槤金帛挈骨肉自東渭橋出道
則剽掠之人不知紀極其一家百餘人行李
無所驚懼遂於龍角山下葺居避難衣𠜍及
逺近道流皆投其家各與拯紀請道流轉道
德度人經不啻萬卷有羣賊忽圍其家湘入
吿老君乃出與語賊投刄於地羅拜其前湘
問其故黙而不答拜亦不已湘捨而入門羣
賊猶拜唯稱罪過湘哀入持繒帛使人與之
慰勉移時稍稍而去一無所取自此外戸不
扄人無敢犯或問羣惡有何所見而反拜之
曰我見賈常侍左右神兵極多皆長数丈呀
口瞪目似欲吞噬不覺亡魂䘮膽惟恐不得
命耳時既修宮闕車駕將還湘於老君前請
進退之兆忽見香爐邊有栗苗甚茂上有兩
穗如風所動粟穗西指乃破産移家歸京永
興里尋其舊第已隳拆有小舍一二十間權
爲栖止三月駕歸京師方薙草構宇於基址
之下得銀六千兩家産益贍五載亂離力未
嘗闕乃其嚴奉精専太上垂祐使之然也
　　　龍鶴山老君驗
眉州丹陵縣龍鶴山古有觀宇老君像存焉
邑人祈田蠶雨澤無不立應時有獠賊侵逼
縣邑衆皆危懼因望山焚香以求祐䕶即見
老君山所有雲氣連繞縣郭雙鶴飛翔巨龍
騰躍當縣城之上夷人見之驚懼而退乃大
葺觀舍累年修崇齋醮祷祈迨無虚月頃自
荒亂以來無人居止乙尹年縣復旱暵所在
祠廟祭皆無驗鎮使王宗坦躬往焚香以甘
澤爲請䖍誠所感俄有隂雲垂空還未及郭
雨已大霔境邑之内信宿雨足自是人復致
殷將欲創興古跡以答神功焉
　　　龍瑞觀老君驗
彌牟鎮龍瑞觀老君開元中所製觀在洄流
上下控澄潭有龍神所處老君靈應郷里共
傳頃以夏旱逾旬將欲害稼漢州刺史王宗
䕫憂物疼心誠明感動與羣寮馳徃禱祈炷
香䖍拜俄而雲物異常似有役應還斾赴州
十里許大雨已至自是豐足毎植札瘥爲疫
水旱致災凡有誠祈必獲昭應矣昔有綿州
居人年運既長而無嗣續因賈𩱍經過知老
君累有靈應郷里所傳乃齋香火詣觀禱祈
曰欲得一子必令入道懇拜再三而去行及
中路逢一老人共歇樹隂下因話禱求嗣胤
之事仍許入道老人曰本要子孫繼續今若
入道亦無繼續矣當得二男一令承家一令
入道則周備矣如是共行數歩失老人所之
忽覺異香之氣衆行路皆聞方乃悟其神異
自是果有二男一以紹繼傳家次子入道頗
聦悟博覧明於敎典自此祈請多驗焉又新
繁人楊志好道家有疫疾數口委困自詣龍
瑞觀析乞保護精意燃香泣拜以請及還家
道逢老人授以呪訣及禁水噴灑之法言依
我法行之可轉救他人何況於己但務立功
勿貪財帛他日當有所遇受訖共行言語之
次忽然不見楊志驚異了了記其所敎歸而
行之以水噴灑大小皆起一家平復遂轉救
隣里立有徵驗如此數縣之人賴其救理疫
毒不侵問其所行但言太上老君法耳故人
號之爲楊老君焉
　　　許述事老君驗
許述事老君乃湖州人也世事農畝力耕恪
勤而已忽頻年水災衣食稍闕弟兄相聚憂
焉忽夢神人羽衣大𠜍雲氣而行謂之曰爾
神仙子孫當須歸心太上以求福祐可致家
豐力足矣拜謝而覺因求太上之像於紫極
宮得老君愼一幅畫蹤甚古歸於淨所以奉
香燈旦夕精謹若奉所親矣自是家道稍豐
所向畢遂疾疫不作農桑有成遂發願毎冬
置靈寳道塲以申荷謝湖浙間冬有滯雨述
將啓齋壇必遇晴霽雖隂晦累日亦臨事而
雨止露於庭中初終三日星辰晈潔固爲常
矣郷里遠近咸伏其精誠神其應感因遊洞
庭山過太湖偶與兩船同行中道風起二船
駭盪將没者數四述船如常安穩珠不覺知
有風及至山下互相勞問二船皆云適見許
家船上有紫氣平覆船背上有白衣仙人侍
者皆著五色衣光彩照天盡如金色乃知許
船是老君所護風波不傷自此二船之人皆
發心供養求寫許述老君之像誓心歸依盡
獲靈應
　　　沈瑩事老君驗
吳興沈瑩宿奉至道常供飬老君於虵州剡

縣市中有居第時草宼裘甫起自農畝嘯聚
㐫徒奔突縣邑素無武備官吏奔駭甫因據
有縣城詔徵陳許鄭滑淮浙徐泗之軍以討
之八道天軍圍城以攻之海内久無兵戈居
人不識征戰師至之日皆潜竄村落瑩蒼惶
鎖其外門而逸士馬既至瑩誤鎖小僮一人
在舍中却廻將開門則營幕施列不敢窺犯
而去其後或勝或敗兵勢不常市肆半被焚
爇或逆徒所據或官軍所收十餘月日方至
誅殄罷兵之後瑩所居六七間扃鐍如常籬
垣完備及開錀小童安然問其故云門閉之
後有一童子衣青衣年可十三四云老君令
與其嬉戲良久引去一大宅内得飲食果實
飡啗了却與童子爲伴遊戲如半日頃即聞
老君令其添香纔炷香了即聞開門之聲瑩
入門時香煙未歇問其闘戰火燭隣里焚燒
驚怕之事一無所聞是則十月戰爭比隣灼
爇如同頃刻殊不覺知列肆併焚其家獨在
非大聖神通之力孰能及於此乎瑩亦自此
栖心玄門探眞慕道將有長往之志尋離郷
邑莫知所之只領此僮而去
　　　蕭山白鶴觀石像老君驗
越州蕭山縣白鶴觀石像老君觀是南朝所
置歲月既深講堂久已隳摧自三門大殿鐘
樓之外耕耨已平矣咸通末殿後空地内夜
夜有光如牎日所射可八九尺間或隂晴改
候即有白氣如煙鬰勃騰踊人皆以爲金玉
之像道士呂見素焚香祝之俄而白氣變紅
赤色散光如鋒鋩照曜数畝林木𤗼壁皆變
紅色中有影像太上老君之形使人穿掘丈
餘得石像老君髙四五尺香水灌沐立於大
殿之側見素以香花殷薦是夕夢二青童曰
太上有命爾發見眞像精奉香燈功著於青
簡矣此後民有疾苦歲有水旱苟竭所誠必
貽嘉應自是邑人禱祈迨無虚月斸見之後
唯石机缺前面六七寸及脚於土中訪求不
獲有湘湖老人水上見一物凌波而去謂其
蛇也以杖引之及岸乃石如獸脚上有横石
老人訝其浮水之異留於其庭數日見素偶
過其家聞異而閱之果老君之机取而勘之
曲折相契湖去白鶴四十餘里此藏地中綿
歷多歲彼浮水上以示非常何神竒之若此
益表聖像昭驗也
　　　天台觀老君驗
台州剌史姚鵠因遊天台山天台觀命於講
堂後鑿崖伐木創老君殿焉將平基址於巨
石下得石函方可三尺發之中有小石函得
丹砂三兩玉簡一枚長九寸闊二寸厚五六
分上有文曰海水竭台山缺皇家寳祚無休
歇具以上聞敕曰上天降祉厚地呈祥爰有
白簡之靈書岀於玄元之寳殿吿國祚延洪
之兆示坤珍啓迪之符惟此休徵實爲上瑞
宣付史館頒示萬方乃咸通十三年壬辰之
歳也鵠塑老君像而山中土石相渾求訪極
難夢青童告之曰殿東丈所有土如堊可以
用之求而果得塑太上之容侍衛凡八九身
土無餘矣既成天儀燦然睟容伊穆月玄日
角若載誕於渦川雙柱三門疑表靈於相野
洎潔齋以賛之則景氣融空竒光煒爍似聞
笙磬絲竹之音咸以爲休瑞昔桐柏初構天
尊之堂有雲五色浮靄其上三井有異雲氣
入堂復岀者三書於國史以紀符應清河崔
尚碑文詳焉此聖祖殿亦自有記
　　　楊閙兒夢老君驗
成都楊閙兒父母崇道常奉事老君精勤不
怠閙兒在軍伍中於金堂把截爲敵人擒虜
徃南山寨中不被傷殺書夜常念老君願拜
見父母忽夢老君賜雲一朶今童子引之送
於平地童子曰可以歸矣及覺已岀山寨因
得還家到家之日父母爲其作百日齋矣
　　　勾道榮鑄金老君驗
勾道榮常精奉老君願鑄白馬金像將所在
供養欲備金三十兩猶闕二十兩毎以爲憂
焚香之際輕風颯至飄一藥貼墜於其前初
甚覺輕開之乃金二十兩遂鑄老君像精巧
端嚴逾於常制
　　　楊文簡老君賜金驗
楊文簡綿竹人也世奉香火事老君而蠶農
稍曠家道似窘一旦暴雨有老嫗避雨於其
門持物授之曰苦李泉白衣老人令將此簡
來受之甚輕入手乃重發之乃真金也約千
兩焉復訪老嫗不知所在乃知所說之狀即
苦李泉老君也富及數世子孫壽考創堂宇
以答焉
道教靈驗記卷之七





道教靈驗記卷之八
　　　　廣成先生杜光庭集
　天師靈驗
　　　昭成觀天師驗
昭成觀壁畫天師歳月既深彩粉昏剥在通
廊之下未嘗有香燈之薦頒政坊内居人姓
李患痁逾年醫不能愈日以嬴瘦待時而已
忽夢一道流長八九尺來至其前以大袖布
衣拂其面目之上頓覺清涼謂之曰自此較
矣勿復憂也於是醒然疾愈稍能飲食洎晩
策杖得繞其家不覺爲倦但覺所夢道流猶
在其前遽欲入昭成觀家人慮其困憊亦多
止之不聽入觀於天師真前曕視良久曰即
所夢也拜禮数四乃召善夾紵塑人劉處士
塑天師真改葺堂宇旦夕供飬人所祈禱福
祥立應其所塑夾紵真於夾紵内畫羅隔布
肉色縫絳綵爲五臓腸胃喉嚨十二結十二
環與舌本相應藏內填五色香各依五藏兩
數當心置水銀鏡一一精至與常塑不同其
塑中土形移在天長觀金彩嚴飾亦皆靈應
　　　劉存希天師幀驗
彭城劉存希天師靈驗云自幼以來於唐興
觀瞻禮天師發心圖寫供養因得絹本岀入
護持雖祇命逺行奉使南北未嘗一日闕香
火之藨黄巢犯闕時在內署倉惶之際隨駕
不及唯捲天師幀捧持而行同伍三十餘人
皆爲虜捉或被殺傷獨於衆中得免將入南
山夜深村落行次遇避難人偶語而閞妻在
其間乃同徃洋州大巖山深處結草寓居況
素無骨肉惟夫婦而已既免支離決志林谷
不復有名宦之望野麋山鹿性已成矣山下
居人以其口食不多時亦助其糧儲饋其鹽
酪此外拾柏子焚香禮敬天師而已無何舊
交宋開府入掌樞務知其在洋山之中強之
使岀錫以朱紱加以品位固辤不獲黽俛從
焉又駕岀石門因便奔竄投莎城山中自匿
數月有軍士搜山谷不得安居夫婦棄繒帛
之衣夜行四十餘里岀及平陸遥見馬軍十
餘騎兩面交至已擒虜行人數輩存希夫婦
驚胎而立馬軍過其側似若不見由是得免
後數年奉使西川携天師而至余亦傳寫
其本存希深山窮谷虎狼之中軍士紛擾白
刃之下心常坦然若與數人憂懼之際隱隱
然若侍立在天師之側亦有感降之事祕而
不言
　　　龍家樓上孫處士畫天師驗
成都觀街東壁富商龍家樓臨大慈寺後門
富春巷口會稽山處士孫遇嘗借而居焉毎
於樓上延接賔客而不敢止宿其上孫頗不
信令僕使三二輩宿於樓中夜深皆被拖拽
於地上如是數四問其僕役但云睡覺已在
樓下不知移拽之時亦無所苦孫處士自宿
樓上夜深亦聞履屐之聲若數人俱行雖呵
咄之聲尚不已乃粉飾當梯壁一堵圖寫天
師真自奉香火由是樓中頓安可以獨寢積
十餘年無復驚怖聞者皆異之洎樓屬參謀
太保李公師泰欲毁樓遷去余因請得此壁
移置北帝院中矣
　　　蜀州天師井驗
蜀州天師井在開元觀古老傳云天師自鶴
鳴山時乗鶴遊行止於此院或控鶴入井便
歸山中故側近有馭鶴觀井傍有天師堂井
上塑爲臣鶴三年一淘井獲錢極多以資香
火修飾人有疾苦取水服之多效瘡癬以井
水洗之即愈相傳靈驗遠近所知頃年亂離
後觀宇荒殘唯天師堂及井兼古跡楠木在
焉有軍中人姓陳於觀側開耕水田引觀後
梁水灌溉修作堰埭乃取天師石井欄元是
兩片所合併將渠内堰水功匠之徒皆言古
跡極靈不敢措手陳自下手拆之令人移拽
猶未了忽覺眼痛良久斷腫三五日中併䘮
兩目至今井欄兩片猶在水渠之中
　　　陵州天師井驗
陵州天師井本傳云天師經行山中有十二
玉女來謁天師願奉箕箒天師知其地下隂
神也謂之曰汝等何以爲獻將觀汝心厚簿
選而納焉玉女各持一玉環俓皆數寸天師
曰所獻一般不可併納吾化此十二環令作
一環投之入地有得之者即納之焉遂合十
二環爲一大環俓餘一尺投於地中隨即深
陷已成井矣玉女皆脫衣入井以探玉環竟
不能得天師取其衣藏石匱中玉女至今只
在井内今陵州鹽井直下五百七十尺透兩
重大石方及鹹水毎年一度淘洗其中須歌
唱諠聒然後入井不然必見玉女躶居井中
見者多所不利井既深不可數入或絙索斷
損皮囊墜落唯於天師前炷香良久玉女自
與挂之依舊不失頃年井屬東川有張填常
侍主其監務於事稍怠鹽課不登欠數千斤
交替之後縻留填納未得解去替人素亦崇
道因與䖍告天師云張填所欠之鹽家資已
盡空此留滯益恐困窮於三五日內願借神
力増加所出爲其填納與張俱拜祈訴懇切
自是毎日所煎水數四十五函如常而鹽數
羡益五六日内填之課足此後一如舊數無
復增減矣十二玉女戌亥二人在天唯十人
在井所煎鹽至戌亥二時亦歇天師初以兹
地荒梗無人安居山川亦貧不可耕植化鹽
井以救窮民民聚居井傍戸口日衆遂置州
統之以天師名故曰陵州天師誓曰我所化
井以養貧民若官奪其利千年外井當陷矣
今諸井皆有天師玊女之像焉
　　　皇甫洽事天師驗
成都皇甫洽常崇玄教精奉香燈徃來陵州
圖寫陵井天師真旦夕供飬忽隣家疫疾洽
僕使長幼患者十餘人唯洽祇奉公府之外
毎歸家必自給湯藥手供飲膳憂心既切不
以爲勞亦昏然而寐當午夢童子一人進曰
天師至矣如是即見天師素衣花𠜍仗劔而
入於供養處取水椀執之先噴其身頓覺清
暢次繞其居宅周帀内外以水噴之置椀案
上而去自是十餘口一時平復近隣之家亦
䝉安豫其家崇奉焚修至今不替天師降時
停留三日謂洽曰吾爲汝至誠天上得三刻
假救汝即人間三日也又見天師令侍者竈
中及柴垜下并糞堆中各捉得兩鬼又一大
鬼坐舍脊上脚垂至簷天師皆令擒送青城
山中囚之天師以朱筆指之其鬼去如飛疾
一家皆見之
　　　李無夢天師驗
李瓖咸通中爲王府長史以勲貴之族不慣
食貧居閒力闕鬱鬱不得志中夜而寐夢入
深山窮谷棧閣縈折流水潺湲如此者不知
其幾千百里又見闤闠雜遝城闉爽塏飛宇
橫樓摩霄㮣日不知其幾千萬家縱神遊目
熈熈自得又出郊甸涉岡原荒榛茂草小松
巨木間以果林厠以筠篠山嶺危峭或汙或
平山迴逕盡抵一小郡茅棟縱横隘路𣣱側
傍有公署署内白氣屬天其大如屋中有悲
歌號呼之聲見一青童引環即路躡危磴歩
石梯入門甚峻門内古樹芳草若古觀宇焉
環素崇玄教頗爲慰悅俄而昇殿見像設尊
儀笑而謂之曰爾來耶吾遲爾久矣入天門
漱玄泉古人所修也注丹田存白元上士所
修也混而合之子其行之隂功及人隂德濟
物千百之家待子而字之勉哉勉哉在明年
之春瓌再拜稽首受其言而覺是冬頻訴於
宰執復希入用乃投陵州刺史之任時經歷
山川郡邑神思敝怳皆如常所經行素未入
蜀莫可知其由也至郡乃謁天師昇階及門
至于殿所覩真像侍衛屋宇布列醒然而悟
乃叶其所夢矣乃以俸金修天師之堂加以
丹臒立爲銘碣誌其白氣屬天乃鹽井之所
也悲歌之聲乃轉車之人也而内修之訣瓖
未得之(瓖即西平/王孫也)
　　　卭州趙可言事天師驗
卭州趙可言尊師早年入道殊無所修因夢
天師遂圖寫供養其性真直朴素言無有二
人有休咎修禳疾苦析請必問天師以擲筊
爲定可則往否則止故其所救人疾厄爲人
祝祈無不驗者是歲群僧凌侮道門因太守
設大齋未前數日於閭里街閈揚言曰西川
諸道士一百餘人要於齋日論義闘勝而宻
雇村夫百餘人假製道衣欲臨時僞作諸州
道士爾道流殊不知忽有人以此報可言方
與道衆詳度虚實未有拒之之計可言曰此
甚不難但令其修大齋不得即此事廢矣人
或曰刺史修大齋節度使已許剋日既定何
可廢乎曰我自有計人又曰一度拒之猶恐
不可若終要修設又如何止之可言曰任其
十度部署終不許之此言定矣去齋二日之
前街坊陳設遠近奔赴人士諠鬧充塞䣑井
可言祝問天師訖俓徃白鶴山下火井潭邊
立而呪祝若與人言話爾行數歩却迴向潭
語曰待我到舍即雨如是俓歸纔及其家雷
雨大作三日不絶齋乃移日至所定之日雨
復如前五度改日及期皆雨雷霆諠怒風拔
林木陳設之具置立不得齋竟不成凡可言
所行所爲一依天師所命天師不許事皆無
驗
　　　謝貞見天師投符驗
謝貞者臨卭工人也善圬墁而用意精確鵠
鳴化天師修道老君感降之所上頂有上清
古宫相傳云天師時所制歲月甚多而結構
如新但瓦破壁壞而已貞傭工爲修泥之貞
精研盡意墁飾周宻有道流引二從者觀其
功用神彩異常身逾九尺自門而入謂貞曰
山中難值修葺頗媿用心以手畫地作一符
使貞再三審記之曰此後有疾者雖千里之
外行符必效勿多取錢但可資家給終身衣
食而貞記其符行之極效大獲金帛家業殷
豐鵠鳴諸山無天師真像陵州井中所塑又
非世代子孫所傳之真貞忽於青城山遇峽
中賈客修齋有天師小愼供養乃是應見之
真爾
　　　劉方瀛天師靈驗
天台道士劉方瀛師事老君精修介潔早佩
畢法籙常以丹篆救人與同志弋陽縣令劉
翽按天師劔法以五月五日就弋陽葛溪鍊
鋼造劔救符禁水疾者登時即愈嘗於黃巖
縣修齋救壇以救疫毒有見鬼巫者潜往眎
之見鬼神數千奔北潰散如大陣崩敗一縣
之疫數日而愈咸通末方瀛無疾而終戒其
門人使與劎俱葬莫敢違之乾符中和間台
州帥劉文下裨將李生領徒發其墳欲以取
劔見其尸柔輭容色不變如醉臥而已顧眎
其劔哮吼有聲羣黨驚懼卒不敢取李生命
瘞之而去不獨劔之有靈劉方瀛亦隂景鍊
形得道之流也
道數靈驗記卷之八
道教靈驗記卷之九(十同/卷)常六
　　　廣成先生杜光庭集
真人王母將軍神王童子靈驗
　　　明州象山縣門陶真人畫像驗
明州象山縣蓬萊觀陶貞白真人粱朝修藥
之所自寫真於東壁之上邑中祈請應效甚
多有居人家在觀側素亦崇敬毎早朝必望
觀瞻禮真人焉常來往州中貿易三日五日
一歸其家一旦隨船過海將及縣歩忽颺風
大起船勢飄蕩垂欲浛沒此人心念陶真人
應賜救護船衆六七十人騰口念佛風勢愈
甚俄見一道士在黄色光中乗雲到船上以
羽扇約風曰陶真人相救無至怖畏也言訖
風波寧靜良久船達縣歩衆見道士狀貌聞
其語聲此人心知感應引數人至蓬萊觀認
見真人形儀與空中所見無異遂相率修飾
觀宇以答焉
　　　西王母驗
玉局化西王母塑像多年頃因觀宇燒焚廊
屋頹壞而儀像不損人稱其靈居人范彦通
忽患風癩瘡痍既甚眉鬢漸落因入觀於王
母前發願但所疾校損即竭力修裝是夕夢
一玉女乎執花盤以衣袖拂其身上曰王母
令我救汝疾即愈矣數日之間所疾漸退瘡
腫皆息眉鬢復生遂造紗牎裝金彩通檐兩
間嚴潔修奉毎月自送香燈近年方稍不見
觀中三將軍亦古之所塑觀因南詔焚燒屋
宇摧盡而將軍塑像不壞起觀之日再於其
上搆立堂宇居人閻士林臥疾月餘迨將不
救夢三將軍以㦸揮其身上穿一物去狀如
黒犬自此疾愈乃捨衣物製紗牎重加彩繢
矣
　　　黄魔神救蕭李二相公船驗
歸州黃魔神因相國李吉甫自忠州除替五
月下峽至峽水之中波濤極甚忽有神人湧
於水上爲其扶船三面六手醜眸朱𩬊祖而
虓譀風濤遽息李公祝而謝曰是何靈神拯
危救難神曰我是黄魔神也既而歸州駐船
旬月選地構宇於紫極宫作黄魔堂言是黄
天魔王横天檐力之神也刻石紀焉相國蕭
遘自拾遺左遷峽内徵還京師峽水汎漲舟
船將沒亦見其神捧船以救之復命脩飾加
其粉繢嚴其室宇刻石爲誌亦列於次焉
　　　湖州青龍君驗
湖州開元觀青龍君塑像精妙𠜍絕江表人
皆云明皇朝國工所作頗有靈應士庶疾苦
禱析無不驗者其前臨官街有槐樹徑巳盈
尺枝榦既栝鳥程縣令使人伐之夜夢青龍
君曰我之庭樹方今再生旬月間枝葉當茂
何得創意告之令以爲偶然爾明日使工伐
樹毎斫一斧令舉身皆痛復有巨蛇從龍君
座下出工役驚懼捨之而去及還令身已被
一瘡晝夜痛楚方知青龍君惜樹之驗以藥
傳瘡痛終不止以葱泥塗樹斫處瘡痛稍定
歲餘樹瘡合所疾亦愈枯樹枝葉復生尤加
繁茂龍君香燈禱祈旦夕不絶
　　　荆南開元觀南帝神驗
荆南開元觀南帝神不識所製之由多年塵
土昏翳無人修奉一旦有里人家夫出不還
其妻將産夜深隣人皆臥無求燈燭之所忽
見蠟炬至其前有一少女爲其燈火温水以
符與之令吞符之後痛楚皆定安然而產洗
澤之具湯酒所用少女一一給之逾於親愛
之分是夜稍寒産婦安臥少女以錦衣履之
存恤再三留蠟炬去婦以感其周至謝之既
畢忽思我夫至貧素無親屬何人如此憂我
也因問曰明日夫婿還家即令辭謝不知誰
家使來如此周旋爾女曰開元南帝君令我
來也如是而去其夫還婦爲說之乃詣開元
南帝君在東廊之下麈埃滿屋金彩久暗頭
上多年傘蓋頂亦闕矣此人掃灑焚香具述
其事及驗所蓋錦衣乃傘蓋之頂折處甚新
纔方一幅及被覆蓋不啻丈餘自是士女求
福特加嚴飾四方禱祈立有徵應
　　　青城丈人真君示現驗
青城丈人真君大和六年壬子節度使賛皇
李公德裕差軍將蔡舉二人就山修齋便令
訪尋草藥蔡舉於六時巖下忽有勁風自谷
中出因見二神人行虚空中一人在前長丈
餘著大袖衣平冠一人居後著青衣大袖捧
一帙書舉驚悸問曰何鬼神也前一人答曰
我是竹枝老又指其後人曰此是璝之璪我
有宻語兩紙可一一記之録與尚書今年西
蜀合有水災以修齋之故我回後山一峰堰
水向東梓州當秋大水即其應也於是授以
宻語述李公吉凶未兆之事蔡舉一一記之
歸常道觀録於紙上果得兩紙依神人之言
封題送李公書寫既畢併亦遺忘矣是年八
月東川水深數丈西蜀無害李公歷問衆寮
及道流解隱語不得李公曰竹技老丈人也
此當是丈人真君耳璝之璪者本命屬葛璝
化亦恐是化中靈官特此示見以彰靈應也
　　　羅真人示現驗
羅真人即神仙羅公逺也于濠陽羅江壩接
九隴什邡之界在漓沅化後今相傳號羅仙
范仙宅修道於青城之南今號羅家山明皇
朝出入帝宮輔導聖德自南有内傳至今隱
見於堋口什邡楊村濛陽新繁新都畿服之
内人多見之不常厥狀或爲老嫗或爲匃食
之人毎風雨愆期田農曠廢則必見焉疑其
仙品之中主司風雨水旱之事也楊村居人
衆以旱暯將禱於洛口後城李冰祠廟熱甚
憩於路隔樹隂之下忽有老嫗歇而問曰衆
人欲何往也以祈雨事答之嫗曰要雨須求
羅真人其餘鬼神不可致也言訖不見衆疑
嫗即羅真人也於是見處焚香以告焉俄而
風起雲布微雨巳至衆乃還家是多數十里
内甘雨告足乃於其所置天壇聖像焉諸郷
未得雨處傳聞此說以音樂香花就新宮祈
請迎就本村别設壇場創宫宇雨亦立應如
是什邡綿竹七八縣界真人之宫處處皆有
請禱祈福無不徵效忽爲乞士於堋口江畔
謂人曰此將大水漂損居人信我者遷居以
避之不旬日矣有疑其異者即移卜髙處以
避水災其不信者安然而處五六日暴水大
至漂壞廬舍損溺戸口十有三四焉居人以
爲信立殿塑像以祠之金銀行人楊初在重
圍之内陪納贍軍錢七百餘千貨鬻家資未
支其半初事母以孝每爲供軍司追促必託
以他出恐母爲憂嘗於山觀得真人像幀一
幅香燈嚴奉已數年矣至是真人託爲常人
詣其肆中問以所納官錢以何准備具以困
窘言之此人令市生鐵備炭火明日復來燃
炭壘鐡投之一夕而去臨行謂之曰我羅公
遠也在青城山中以爾孝不違親心不忘道
以此金相助支官錢之外可以肥家復引初
往山中時令歸觀初亦得丹藥以奉其親髮
白還青老能反壯矣
　　　嘉州飛天神驗
嘉州開元觀後周所創本名弘明觀隋大業
中方製大殿於殿西頭塑飛天神像生髙二
丈餘坐二鬼之上初修觀道士吕元璪數夕
夢神人在山之頂其形接天或白日髣髴如
見郡人有好道者時亦見之或通夢寢遂商
議塑此形像本有十身初製其一而隋末多
事中原沸騰不果徧就像之靈應郡人所知
矣疾瘵之家禱祈必驗其下二鬼青黒者往
往現於人家太和中相國杜元穎鎮成都彊
場不修關戍失守爲南詔侵軼木源川路境
上夷人導誘蠻𡐆分三道而來掩我不備將
取嘉州去州四十餘里宼乃大驚奔潰而去
州境稍安方設備禦有擒得夷人覘候者大
宼及境何驚而退云三路蠻宼本欲徑取嘉
州謂州中無備去州四十里忽旗幟徧山兵
士羅布不知其数有三五人大將軍金甲持
斧三二丈聲如雷霆立二鬼之上麾諸山兵
士齊爲拒捍自量力不可敵驚奔而去是日
蠻中主軍酋帥死者三人蠻國之法行軍有
死傷及糞穢旋即瘞藏不令露見由是不知
酋帥瘞埋之所時衆聞之皆言飛天神王兵
示見以全州境自是祈福禱願迨無虚日又
嘗有人下峽之時曾詣飛天求乞保䕶至瞿
塘水方泛溢波濤甚惡同䑸三船一已損失
二皆危懼忽見神人立於岸上如飛天之形
使二大鬼入水扶船鬼亦長丈餘船乃安定
風濤亦止驚迫之際莫知所自徐而思之乃
飛天所坐二鬼救其船耳一赤一青形與所
塑無異
　　　乾元觀四天神王驗
成都乾元觀在蠶市創制多年頃因用軍焚
毀都盡三門之下舊有東華南極西靈北真
四天神王依華清宫朝元閣様塑於外門之
下並金甲天衣門既隳壞而神王無損風雨
飄漬亦無所傷邑人相傳頗爲靈應時蜀王
既克川蜀移軍收彭州圍州久矣因暫還成
都方當暑月叅從將吏所在取便而行大將
杜克脩先至神王之所見衆人聚觀塑像問
其故云塑神皆動克脩以器盛水致神手中
果摇動而水溢出頃之蜀王至復祝而試焉
曰若即克彭州更觀摇動之應良久而振動
數四不逾月而克洲城殱殄大敵乃施金幣
命本邑創制堂宇以崇飾之
　　　丈人真君山摧出水驗
丈人真君殿在青城山東谷之内距層崖之
下前臨濬溪地勢險窄而四山縈抱亦爲勝
所自開元中遷地於其處常引東北崖下及
西溪之水以供飲食泉或涸竭必汲於前溪
中頗爲勞矣景福壬子歲七月十三日風雨
暴至北崖鬼城之上山隕石裂迸水流注其
勢汹湧將墊於真君殿俄有隕石犇下自爲
堰形壅水向東殿無危墊自此常有水流冬
夏不絶劈竹引於廚中其味甘香至今不竭
　　　襄州龍興觀神王驗
襄州龍興觀自亂離已來半已摧圯觀門神
王之像土塑毀剥僅存其骨而已有歩健者
取神王脚骨之木以爲薪焉其婦因爨置薪
火中但焦黒而已竟不成熖遂撤而棄之婦
乃坐竈前自引其足於竈下焼之頃刘焦然
久而方覺痛楚其夫驚往視之足已爛矣問
其故妻具述前狀不知從何得此薪亦不知
何故自欲焚其足歩健者思之其薪乃神王
脚骨也遽送還觀中因言其報應神異遠近
大駭亦焚香致謝自首其過婦足雖爛尋亦
自愈
　　　襄州北帝堂驗
楚王趙匡凝鎮襄州也州郭舊有北帝堂歲
久蕪毁在營壘中一旦楚王寢室之上有物
如曳㦸皮革之聲瓦皆震動潜起視之見黒
氣一道自北帝舊基之所至板屋上楚王異
之宻加䖍祝將欲興創堂宇以答祥應詰朝
視事之際先甞選將校五十人俾往營田日
給以衣裝農器指揮教命一無應者楚王疑
有異圖拘而訊之得其搆孽之狀咸勦戮焉
乃謂人曰北帝靈驗信有徵矣中夜有雲氣
之異詰朝乃姦恩彰明若非玄功吿示幾有
不測之禍遂締飾堂廡崇嚴像貌俾焚謁之
士主其香燈闔境瞻禱累獲符應矣


道教靈驗記卷之九










道教靈驗記卷之十
　　　廣成先生杜光庭集
　經法符籙靈驗
　　李昌遐念昇玄護命經驗
李昌遐者後漢兗州剌吏之裔也生而奉道
常誦太上靈寳昇玄消災護命經而稟性柔
弱毎爲衆流之所侵虐忽因晝寢夢坐烟霞
之境四顧而望皆熊羆虎豹圍繞周帀莫知
所措不覺傷歎何警戒之甚耶謂積善之無
驗于時空中有一道士呼其名而語之曰吾
即救苦真人也汝勿驚駭吾奉太上符命與
諸神將宻衛於汝且汝常念者經云流通讀
誦即有飛天神王破邪金剛護法靈童救苦
真人金精猛獸各百億萬衆俱侍衛是經昌
遐既覺豁然大悟因知自前侵虚我者未有
無禍患殃咎蓋誦經之所驗也
　　　崔晝度人經驗
崔晝者漢汝陽侯仲牟之後嘗謁白靈先生
學修真之術先生曰汝富貴之子何思淡泊
崔子避席而對曰以財賑人財有數而人無
猒矣以爵賞人爵既崇而人或驕矣如何示
我以道將以普濟生靈先生曰吾道之内有
度人經在汝可誦之崔晝乃作禮承受至誠
誦之厥後有使者馳一緘遺崔公曰子之先
君今吾將此謝汝言訖使者寂然不見於是
啓緘熟眎果備認得考君親札云感汝念誦
度人經功徳之力累世之祖盡得生天自後
崔公一家至今念誦
　　　孫元會天蓬呪驗
孫元會者吳後主皓之子自幼稚之歲遇道
士敎誦天蓬呪爾後等閑未忘持念洎後主
降𣈆枝葉悉皆淪落獨餘元會一人臨難之
時不覺踴身飛到絕嶺之上彼外人無能迫
逐因於嶺上見一醴泉俯欲飲之忽然照見
空中天蓬大將軍與部衆等護衛己身於兹
脱難元會轉加篤信歲久居山以至得道矣
　　　孫循保命經驗
孫循者元會之猶子于時國破之後六親不
能相保流落江表聞叔父元會得道望風前
去拂霧朝禮元會以其忙迫授以保命經爾
後㝠心誦之身輕骨徤履險如飛亦以得道
　　　姚元崇女九天生神章經驗
開元宰相姚元崇昔出官爲馮翊太守有一
女名長壽年七歳不茹葷不飲酒父毋常令
於玄元像前焚香點燈忽晝寢夢見者君有
二侍童二神將夾侍左侍童語長壽曰爾之
焚修精志可隨口授汝九天生神經一章章
云至太虚感靈㑹命我生神章一唱洞九玄
二誦天地通混合自相和九徧成仙公大聖
賛元吉散華禮太空諸天並懽悦一切稽首
恭長壽夢覺磿磿記得乃告父母父母異之
但言更在䖍志香燈我女必然夙有仙骨故
太上垂敎汝旬日之間又復夢見玄元侍衛
如前左畔仙童又謂長壽曰汝之父不久住
此會面聖人却爲元輔當爲太上充宫殿使
長壽復以所夢聞於父毋元崇喜而復驚喜
者顯是嘉夢驚者深恐世數將終太上召爲
宫殿使旬月之間值皇帝講武於驥山准式
車駕行幸三百里内剌吏並合朝覲元崇謂
所親曰吾必爲權臣所擠若何爲計叅軍李
景初曰某有兒母者其父即教坊長儻致厚
賂使其冒法進狀可違公然之輒效燕公說
果使妻皎入奏曰陛下久思河東總管重難
其人臣所見得何以見賞上曰誰耶如篋有
萬金之賜乃曰馮翊太守姚元崇文武全材
即其人也上曰此張說意也𡖖罔上當誅皎
頓首服萬死即詔中官追赴行在上方獵于
渭濵公至拜首上曰𡖖頗知獵乎元崇曰臣
少孤居廣成澤自不知書唯以射獵爲事年
四十方遇張憬藏謂臣當以文學備位将相
無爲自棄爾來折節讀書今雖官位過忝至
於馳射老而猶能於是呼鷹放犬遲速稱旨
上大悅上曰朕不能𡖖思有顧問𡖖可於宰
相行中行公行猶後上縱轡久之顧曰𡖖行
何後公曰臣官踈賤不合叅宰相行上曰可
兵部尚書同平章事公不謝上顧訝焉至頃
上命宰巨坐公跪奏曰臣適奉行作弼之詔
不謝者欲以十事上獻有不行巨不敢奉詔
上曰𡖖悉数之朕當量力而行然定可否公
曰自垂拱已來朝廷以刑法理天下臣請聖
政先仁義可乎上曰朕心深有聖於公也又
曰聖朝自䘮師青海未有牽復之悔臣請三
數十年不求邉功可乎上曰可又曰自太后
臨朝已來喉舌之任或出於閹人之口臣請
中官不預公事可乎上曰懷之久矣又曰自
武氏諸親猥侵清切權要之地繼以韋庶人
安樂太平公主用事班序荒雜臣請國親不
任臺省官凡有斜封待闕員外等官悉請停
罷可乎上曰是朕素志也又曰比因近宻侫
幸之徒冒犯憲網者皆以寵免臣請行法可
乎上曰朕切齒久矣又曰比來侯家戚里貢
獻求媚延及公𡖖方鎮亦爲之臣請除租賦
之外悉杜塞可乎上曰願行之又曰太后造
福先寺中宗建聖善寺上皇造金仙玉真二
觀皆費鉅萬耗蠧生靈凡寺觀宫殿臣請止
絶建造可乎上曰朕毎睹之時即不安況敢
更爲哉又曰先朝褻狎大臣或虧君臣之敬
臣請陸下接之以禮可乎上曰事誠當然有
何不可又曰自燕欽融韋月將獻直得罪由
是諫臣沮色臣請凡在臣子皆得觸龍鱗犯
忌諱可乎上曰朕非唯能容之亦能行之又
曰吕氏禄産幾危西京鄧閻梁亦亂東漢萬
古寒心國朝爲甚臣請書之史册永爲殷鑒
作萬代法可乎上乃潜然良久曰此事真可
爲刻肌銘骨者也公再拜曰此誠陛下致仁
政之初是臣千年一遇之日臣敢當弼諧之
地天下幸甚又再拜蹈舞稱萬歲者三從官
千萬皆出涕上曰坐公坐於燕公之下燕公
讓不敢坐上問對曰元崇是先朝舊臣合首
坐公曰張說是紫微令復是太廟使臣客宰
相不合首坐上曰可紫微令太清宫使遂居
首坐元崇於奏對之間或憶得女長壽持念
九天生神章之驗乃捨宰相俸錢一月於太
清宮啓道塲以答玄元應驗也
　　　王道珂天蓬呪驗
王道珂成都雙流縣南笆居住當僖宗幸蜀
之時恒以卜籃符術爲業行坐常誦天蓬呪
每入雙流市貨符卜得錢須喫酒至醉方歸
其郭門外有白馬將軍廟曉夕有人祈賽長
垂簾簾内往往有光及聞吹口之聲以此妖
異人皆競信所下酒食忽忽不見愚民畏懼
無有輒敢正視者道珂每因喫酒迴歸入廟
内朗誦神呪則廟堂之上悄然傍人視之無
不驚駭道珂即日晨雞初呌忽随擔蒜村人
趁市夜行至廟門忽然倒地倉惶之間見野
狐数頭眼如火炬㗸拽入廟堂階之下聞堂
上有人呵責曰你何得恃酒入我廟内念呪
驚動我眷屬道珂心中黙持天蓬神呪逡巡
却蘇蓋縁其時與擎蒜人同行神兵逺其穢
臭而不衛其身遂被妖狐擒伏洎擎蒜人去
道珂心中想念神呪即妖狐便致害不得既
蘇息之後遂歸家沐浴清潔却來廟内大詬
而責曰我是太上弟子不獨只解持天蓬呪
常讀道經經云天得一以清地得一以寧神
得一以靈爾若是神明只合助道行化何以
惡聞神呪我知非白馬明神必是狐狸精怪
傍附神祠幻感生靈今日我決定於此止泊
持呪爲民除害遂志心朗誦神呪至夜不歇
廟堂之上寂然無聲亦無光透簾幙唯聞自
撲呻吟之聲至明呼喚隣近居人視之唯見
老野狐二頭并小野狐五頭皆頭破血流滿
地已斃自後寂無妖異亦絶祭祀廟宇荒廢
是知凡持此呪勿得食蒜至甚觸穢天蓬將
軍是北帝上將制伏一切鬼神豈止誅滅狐
狸小小妖怪矣
　　　王清逺神呪經驗
王清遠世居北邙山下唐咸通年時多疫疾
清逺身雖在俗常襲氣行藥誦神呪經自稱
是緱山真人逺孫是時天子蒙塵入蜀兵火
不息疫癘大行連州帀縣飢荒病患衆矣清
逺佩授神呪經籙每行符藥救人多不受錢
只要少香油供養經籙郷人迎請醫療日夕
喧聞清遠有表弟一人爲僧名法超亦持大
輪行祕字𡜍清遠之醫道大亨忽一日冒夜
來投止宿潜以瓶盛狗血傾於清遠道堂内
至二更已來忽聞空中有兵甲之聲頃間法
超於牀上如有人施拽呌喊唯言乞命清遠
命燈照之但見以頭自頓地頭面血流至平
明不息須臾之間但見兩脚直下如人拖拽
奔竄入緱水江内浮屍水上闔市目擊無不
驚歎是知神呪真經實有神將吏兵守護豈
容嫉蠹庸僧將穢惡之物犯冒所謂爲不善
於幽暗之中神得而誅之清遠襲氣持經隂
功濟物壽一百七歲辤世之夕闔境皆聞異
香仙樂斯亦證道之漸階矣


道教靈驗記卷之十












道教靈驗記卷之十一(十二/同卷)常七
　　　廣成先生杜光庭集
　經法符籙靈驗
　　　何道璋遇上清經驗
何道璋閬州奉國縣天目山道士也戒潔專
勤五十餘年矣衣食之外所得金帛必崇葺
古跡締飾宮觀一邑之中連創四觀復修雲
臺東峯所至之處克有成績天目山昔有觀
宇爲野火所焚唯古碑荒殿而已道璋經之
營之數年而廊廡周備當門立層樓周環作
房室栽植花木間以松檜功用煥然其東北
隅三巖之上時有光景之異因栽松伐去枯
枿石裂摧落龕竇宛然於龕内得上清洞真
寳經七十餘卷紙墨如新異香芬郁將置於
殿内一夜有光肹響如神人所衛道璋不敢
披讀收藏於函櫃之中旋以繕修未暇别爲
覧閱忽有客道流請經看之意欲𥩈去道璋
亦疑焉未盡檢與忽晴霽之夜星月皎然雷
霆大震人皆惶遽旋風入觀中須臾開朗但
覺香氣異常及檢點真經併已飛去道璋憂
惜久之夢神人謂曰太上以汝修奉專切授
以神經皆上清大洞修真之要而塵目𥩈窺
不能嚴衛經已收還天府復何所道哉
　　　仙都觀石函經驗
忠州平都山仙都觀隂真人鎮山太平經武
德中剌史獨孤晟取經欲進舟行平日有二
龍一青一白横江鼓波船不得進舟人驚懼
復泝流還郡晟即命所由墊江路陸行進經
時山川之中久無摯獸至是蛇虎當道經使
恐懼將經却迴晟即修黃籙道塲拜表上告
然後取經以進在内道塲供養綿歷歲年開
元中供奉道士司馬秀准詔祭醮名山開函
取經但空函而已訶詰道衆疑是觀司隱藏
法侶驚懼無詞披雪遂焚香上吿具述武德
中經已將去今詔旨搜訪無經上進仰憂譴
貴時景氣晴朗野絶塵埃忽隂雲覆殿迅雷
震擊俄而簷宇澄霽經在案上異香盈空祥
煙紛靄復得昔日所取之經以進㑹昌中賜
紫道士郭重光晏玄壽復齋詔醮山取經石
函之中經復如舊至今鎮觀者猶是此經不
知何年歸還耳
　　　襄州城角鐡篆真文驗
襄州城後據漢水昔人版築之時於城角鑄
鐡仙人像手執方札上刻靈寳真文札方尺
餘文宇篆刻殊爲精妙常時此角毎有神異
往來之人不敢污犯俗中皆言此有巨蛇之
穴或云嘗有城隍神現於其處及竒章公在
鎮之年江波泛溢壞隄犯城此角摧剥方見
鐡像及所刻符文下有𨽻書云元始五老敕
直符尹豐奉靈寳真文以禳水害如赤書符
命既而修復城池泥之如舊但不言刻符年
月爾向若無此真文鎮於城壁巨波泛濫雉
堞頽壞襄陽之陷未可知矣
　　　陸舍真水星石符文驗
道士陸含真自天台山將適剡縣暑雨暴至
山溪斗溢水深丈餘泥波沙浪諠豗尤甚兩
面環隔危在其中坐憂淪墊無所攀渉忽有
一石横在其前截流斜渡出水二三寸長可
丈餘含真尋石之上越水而過既及前岸石
復沉矣以杖撹水中無復蹤跡驚異良久異
知其由又以杖撹水覺有一石稍小於前以
杖撞之隨即涌出輕如朽木焉取於岸上見
其平穩滑膩洗拭㸔之有大符一通刻於石
上㸃畫周徧全無𨽻字止是一符於側邊有
字云真君二年制水符含真取紙筆榻寫其
石移置於岸傍大楓樹下黙記其符所在訪
求莫可辨驗於諸暨縣白鶴觀看靈寳部經
乃是洞玄五稱文北方辰星符也與經勘驗
一無差異数年復過天姥開嶺上溪水之側
訪其石符不復見矣
　　　玄武樓北其文驗
光啓初大駕還京宮城修飾所司於玄武樓
北夜見白光廣可半幅高餘丈許月色未照
其明曜然疑其下有所藏寳貨掘深八九尺
得青石函方四尺發之中有斑蛇環繞忽失
所在乃於函中得靈寳黑帝北方真文刻石
板一片廣二尺二寸厚五寸題則𨽻書文皆
篆字云黑帝玄老君鎮宮城符命復醮而藏
之是夕工役之徒有見黑衣兵士百餘人森
列其地如是三夕不復見矣按靈寳舊法王
城宫闕殿宇郡邑凡所制創先鎮五方真文
以制召正神鎮護其所則隋築京城之時安
平公依按玄經鎮符於此矣亦將是髙宗大
帝藏鎮此文以保衛宮内歟祥光燭空靈官
警衛豈徒然也
　　　劉遷都功籙驗
都功籙昔天師昇天於雲臺山告示天地葛
神曰吾昇天之後留太上所賜寳劎都功印
籙以付子孫救䕶億兆此籙初以版署三品
各有符文靈官佩受之者拜刺入靖以付之
至十三世天師以版籙所傳制作勞費所傳
既廣所制不充改為紙籙或絹素寫之書篆
續畫得以精備自是紙素之用行焉受者靈
應自有都功籙驗三卷七十餘條咸通九年
有劉遷者大賈於西江力當鉅萬計因詣十
九世天師傳受都功𧵥信豊膽致齋嚴潔愈
於衆人時弋陽縣令劉劌天台道士劉翛然
既是宗盟仍同傳度劌則久崇玄奥深造精
微翛然秉志端貞將弘大教乃相約曰懋功
惟勤所勤惟久即吾同學之志也無肆過以
貽咎稔惡以延災報師崇先以期福祉即吾
同學之願也如是齋畢數日散去是歲翛然
與劌復於葛溪製神劎各一口依藏景石精
之法以成明年三月劉遷臥疾於金陵彌日
綿篤卒于旅舍心上微暖留之兩夕而蘇遽
能運動良久起坐妻妾兒女環於其前且悲
且喜曰吾大限盡矣食禄竭矣昨爲冥官所
追以小舟載過江北得馬乘之但見鞍韀不
覩馬之首尾其行甚速送入大城中城上皆
虎豹守陴龍蛇環壘旗幟兵仗自地列之出
城之表長可百尺入門爲吏士驅擁到西北
隅見囚繫考掠捶楚者不知其數忽有黄光
自天而下初則城内昏暝黄光所照豁然開
明黄衣使者乘空而至官吏列行拜迎執素
簡丹書讀曰劉遷身佩正籙名係上天非地
司所攝大限既足可延三十年在身禄食依
令豐泰覩見天光者皆息其罪考原其刑責
由是載生遂披褐修道精專香火入龍虎山
師奉天師矣
　　　玊霄葉尊師符驗
天台山玉霄宮葉尊師修養之暇亦以符術
救人婺州居人葉氏其富億計忽中癲狂之
疾積年不療數月尤頓後乃呌號悲笑裸露
奔走力敵數人初以絹索縻縶之俄而絶絆
出通衢犯公署不可支吾官以富室之子不
能加罪頻有所犯亦約束其家嚴爲守衛加
持禳制飯僧祈福祠神鬼召巫覡靡所不作
莫能致效其家素不信道偶有人謂之令詣
天台請玉霄尊師符可祛此疾不然莫知其
可也乃備繒帛器皿入山請符尊師謂使者
曰此符到家疾當愈矣無以器帛爲用盡歸
之使者未至三日疾者方作斷絙投石舉家
閉戸以拒之折關拔鈴力不可禦如此狂猛
非人所遏忽遽歛容自歸其室盥洗巾櫛束
帶鞟足執版鏧折於門内道左其色怡然一
　　　常七六
家忻喜爭問其故笑而不答但言天使即來
飲食都忘夕不暇寢孜孜焉企踵翹足延頸
望風汗流浹背不敢爲倦如此二日三夕使
者持符而至入門迎拜懽呼踊躍前導得符
服之暝然食頃疾已𤺟矣由是躬詣山門厚
施金帛助修宮宇一家修道置靖靈道堂旦
夕焚修焉初玉霄賜二符一已吞之一帖房
門之上葉之女使竊酒飲之嘔於符下葉見
一神人介金執劔長可三四寸從符中出去
焚香拜謝而不見其歸數日親戚家女使近
患風魔疾尚未甚因來葉房之前立且未定
忽呌一聲葉見符中將軍如前之形揮劔於
女使頭上問其故云適有神人以劔於頭上
斬下一物墜衣領中令二三女僕扶持驗有
蛇頭如指斷在衣領中血猶滴焉風魔之疾
自此亦愈
　　　賈瓊受正一籙驗
成都賈瓊年三歳其母因看蠶市三月三日
過龍興觀門衆齋受籙遂詣觀受童子籙一
階十餘年後因女兄有疾毋爲請處士呉太
玄爲入㝠看檢致疾之由仍看弟兄年命凶
吉經宿太玄還言疾由江瀆求之即差籍中
不見有賈瓊之名父毋愈憂復請太玄看之
時太玄毎與人入冥檢事必鎖於一室中安
寢而往不使人驚呼候其自醒喚人開門乃
開之歷歷説㝠中之事有如目擊言必信驗
或一宿或兩宿然後廻耳既載往檢瓊名字
云年三歲時三月三日於龍興觀受正一籙
巳名係天府不屬地司地籍之中不見名字
於天曹黄簿之内檢得其名
　　　李玄禮䕶命經驗
長安李玄禮居修德坊因左街興唐觀雲御
大師李雲懿講下受護命經精心諷念不啻
萬遍毎有善惡之事髣髴預知黄巢入關隨
衆奔竄因被俘虜三五十人驅至昌化賊師
見之下階迎拜曰此人誰敎領來揖之與坐
玄禮驚怖末即上階延請載三乃與之坐問
所修何善果報如此答云曽於講下受道家
消災護命經持之萬遍矣帥言某見君子來
時前有童子四人大仙二人與君子並進後
有金甲神王金剛力士獅子神獸塞滿庭中
疑是帝王聖人有此侍衞既是道經願傳一
本玄禮曰此經三百餘字一紙可書傳之甚
易為焚香念一遍即寫授之帥命士卒十餘
人衞送出城得逹行在
　　　尹言隂符經驗
尹言者修德坊居與明道大師尹嗣玄為宗
姓之弟常崇道慕善孜孜不倦因詣嗣玄受
隂符經至誠諷念為其常少記性願得心神
聦爽受之數年念逾萬遍頓覺心力開悟因
本命日齋潔焚香念三十餘遍忽了憶前生
之事姓張名處厚在延壽坊居家有巨業兒
女皆存記其小字年幾一一明了與其家説
之乃往尋訪述張生死年月形色情性無所
差異張之兒女聞之鳴咽感認言其今之狀
貌與昔不殊但性較舒緩耳自是兩家契為
骨肉黃𡨥犯關之前其二家皆在
　　　髙相三皇内文驗
丞相髙燕公駢初鎮成都也樂營之内有狸
魅焉投瓦擲石變化衒怪無所不爲公甚怒
之符禁禳禱皆不能已大德何彛範曰嘗見
抱朴子云其所居鄰里忽有虎暴害牛稚川
按法書地皇内文行之有神人大冠綃衣佩
劔執版冠中有小鳥如生夜至庭中問稚川
曰所召何也以虎暴告之明旦一二里間有
二虎斃於林下請訪三皇内文試爲行之公
素有洞神經彛範書數字桉法用新盆闔於
灰上置符及香於盆底之上依而用焉是夕
有老狸毛已秃落死於盆下其魅遂絶
　　　張乾曜天蓬呪驗
成都至真觀道士張乾曜精奉香火䖍誠齋
法首冠於衆人節度使燉煌李公有男無疾
暴卒舉體猶暖倉惶之際不知所爲召醫巫
禁術者數十人皆不知救理之法良久請乾
曜到吿以食卒之亊乾曜素無他術止於精
奉經科而已情理既切因請劔水為敕水噴
灑了焚香念天蓬呪一百餘遍卒者忽能運
動良久乃蘇問其所見云有黄衣使四人攏
一駿馬令某試騎上馬之後便被將去前路
昏暝如在煙霧之中逡巡見張尊師緋絹抺
額手執利劔領黒衣兵士数千人結陣而來
其行更速使人馬尋已不見某墮在地下困
悶多時尊師童子扶舁方得歸耳李公令此
郎君依乾曜入道冠褐數年到京除官方還
儒服施錢三百千絹五百匹以答乾曜焉
　　　趙業授正一八階籙驗
趙業定州人開成中爲晉安縣令因疾暴卒
手足柔輭心上微暖三日乃蘇云初爲㝠官
所追牽拽甚急問其所以但云為欠債抵諱
事自思身心無此罪犯必恐誤追行三五十
里過一山嶺嶺上有宮闕崇麗人物甚多有
一靑衣童子前來問云汝非道士趙太玄乎
某答云晉安縣令趙業耳童子笑曰豈得便
忘却耶又一童子續來太一令喚趙太玄追
事人一時散去即與童子到宮闕中不見太
一但見一道流云汝六歲時爲有疾受正一
八階法籙名爲太玄豈得沉於俗官併忘此
事耶太一有命便令放還却須佩籙修真行
功及物居官理務勿貪瀆貨財輕人性命言
訖不見所疾已蘇遂於思衣山叅受法籙累
置壇塲廣崇功德復以法名太玄矣


道敎靈驗記卷之十一

道敎靈驗記卷之十二
　　　廣成先生杜光庭集
　經法符籙靈驗
　　　僧法成改經驗
僧法成姓陳不知何許人立性拘執束於本
教而矯飾多端因遊廬山至簡寂觀不遇道
流而堂殿經廚素不關鑰遂取道經看之將
三四十卷往靈溪觀棲止誑云某在僧中本
意好道欲於此駐泊轉讀道經兼欲長髮入
道人皆善其所言又取觀中經百餘卷日多
披覧毎三五日一度下山教化糧食人聞其
所説施與甚多糧鹽所須計月不闕乃故換
道經題目立佛經名字改天尊爲佛言真人
爲菩薩羅漢對答詞理亦多換易塗抹剪破
計一百六十餘卷忽山下有人請齋兼欲求
匃紙筆借觀奴一人同去行三二里見軍吏
隊仗訶道甚嚴謂是剌史遊山法成與奴下
道於林中迴避良久見旗幟駐限有大官立
馬於道中促喚地界令捉僧法成來法成與
奴聞之未暇奔竄力士數人就林中擒去奴
隨㸔之官人責曰大道經教聖人之言關汝
何事輒敢改易決痛杖一百令其依舊修寫
填納觀中填了報來别有處分即於道中決
杖百下仆於地上瘡血遍身隊仗㝷亦不見
奴走報觀中差人看驗微有瑞息而已扶昇
入山數日方校遂出所改抹經本呈衆道流
法成夲有衣鉢寄在江州寺中取來貨賣更
來乞紙筆經年修寫經足送還本觀焼香懇
謝欲願入道道流以其無頼無人許之是夜
呌呼數聲如被毆擊耳鼻血流而死矣
　　　僧行端改五廚經驗
僧行端性頗狂譎因看道門五廚經只有五
首呪偈遂改添題目云佛說三停廚經以五
呪爲五如來所說經末復加轉讀功效之詞
増加文句不啻一紙五廚經屬太清部玄宗
朝諫議大夫肅明觀主尹愔注云蓋五神之
祕言五藏之真氣持之百遍則五氣自和可
以不食其經第一呪云一氣和太和得一道
皆泰和乃無不和玄理同玄際開元中天師
趙仙甫爲疏皆以習氣和神爲指行端旁附
此説即云讀誦百二十遍可以呪水飲之令
之不食名爲三停廚經詞理鄙淺與尹趙注
疏殊不相近改經既了已寫五六本傅於他
人於牎下寫經之際忽有神人長八九尺杖
劔而來謂之曰太上真經歷代所寳何得輕
肆庸愚輒爲改易奮劔斬之以手拒劔傷落
數指同居僧二人共見其事驚爲哀乞神人
曰如此無良也解惜命促令追牧寫換然後
奏聽敕旨行端與同居僧散尋所行之本只
得一半餘本已披僧將出關别寫元本經十
本焼香懴謝所改添本香上焚之神人復見
曰訾毀聖文追收不獲不冝免死逡巡頓仆
而卒其所改經至令往往傳行諸處覽觀其
義自殊可暁焉
　　　杜簡州九幽拔罪經驗
京兆杜武爲成都右職清正公直衆所推仰
因有微恙請告數日其家私召巫者看之巫
者曰有一人少年徧身有血云是杜公之弟
不得其終死於他所無人祭杞常有所恨故
令職位不遷所爲多滯爾家人以此事白之
武知其非繆曰我弟出外多年不知存歿尋
常祭饗未欲與其列位恐其在耳今既知之
所說形狀年幾第行小字果不虚矣爲其悲
愴久之復令巫者問之有何所要答云歲月
已多不要更依俗中之禮但請一道流轉金
籙妙戒九幽拔罪經九遍作符焚之即有所
詣不復來矣我去之後訟責既無兄當立遷
劇職作兩任剌史於是召得道士古嵩華求
此經置道塲轉讀百二十卷設齋表祝焚衣
服錢帛既畢巫者爲逹感謝而去月餘武遷
府城使㝷授簡州剌史秩滿復載領簡州古
師因爲寫百餘本九幽經行於奉道之家勸
其持奉矣
　　　曹嘉道德經不焚驗
曹嘉者汾州西河縣人也家富而好善佛堂
中像設圖畫經教甚多因見道德經亦寫兩
卷於佛經一處收貯曽讀一兩遍未甚㑹其
義理其隣家失火延焼嘉家佛堂功德尋爲
煨燼忽聞火中如風雷之聲火焰爆散道德
經兩卷飛在門外牀上㝷繹首尾並無損汚
之處但覺香氣異常隣里百餘家咸被焚燒
其家只焼門舍佛堂而已火亦自滅金帛資
財一無損失自是親戚皆來歸心奉道其不
燃之經表進入京持節西河郡太守陸澡表
奏聞天寳四載八月十二日敕褒編付史館
　　　崔公輔仙都經驗
崔公輔明經及第歷官至雅州刺史至官一
年怱覺精神恍惚多悲恚狷急往往忽忌舉
家異之一旦無疾而終心上猶暖三日載蘇
亦即平復謂其寮佐曰昨爲㝠使齋帖見追
隨行三五十里甚爲困憊至城闕入門數重
追者引到曹署之門立於屏外逡巡有官人
著緋執版至屏迎之先拜公輔驚曰某爲帖
所追乃罪人也官人見迎致拜深所不安官
人曰使君固應忘之矣某是華隂縣押司録
事巨簡使君初官曽擭服事庭廡近奉天符
得酆都縣地司所奏使君任酆都縣令之日
於仙都觀中取真人隂君寳經四卷至今不
還天符令追生魂勘責使君一魂日夕在此
對會恐使君不知故欲面見具此諮述以報
往日之恩耳使君頗覺近日忿怒悲愁精神
遺忘否此是生魂被執繋故也於是引至廳
中良久言曰此有茶飯不可與使君食食之
不得復歸人間矣但修一狀請置黃籙道塲
懺請所犯兼請送經却歸本山即生魂釋放
矣因令木司檢使君年禄逺近逡巡有吏執
案云崔公輔自此猶有三任剌史二十三年
壽言訖公輔留手狀官人差吏送還乃於成
都及雅州紫極宮忠州仙都山三處修黄籙
齋送經還夲觀公輔平復如常其後歷官年
壽皆如所說此事是開成年中任雅州剌史
　　　曹戣天蓬呪驗
曹戣者字載之泗州人也廣明乾符間在京
師少而神氣怯懦多驚魔往往不蘇常遇蘇
門道士劉大觀授以天蓬神呪令持誦千遍
載之勤而行焉絶葷腥專香火逆旅之中亦
拳拳修尚自是無復魘悸矣𡨥陷長安在宣
陽里爲𡨥所虜力役勞苦之亊素非其所能
稍或遲舒必承之以劔性命憂迫在乎頃刻
而宻誦神呪以求其祐是夕有一人如軍士
之飾謂之曰勞役之事吾爲子免之此有俓
路可以脫禍可相隨而行也載之疑爲𡨥所
試辤焉此人引其手若騰躍於空中良久履
地是夕月光如晝但見山川參差泉聲流激
巳在巨石之上驚異之際有村童前引入洞
府中宫闕深嚴層城煥麗金樓玉堂竒禽珍
木周還數十里有謁者平𠜍褒袖云太帝君
令於賔宇憩息俄賜酒饌仙果二仙官與之
宴飽載之問太帝所主何國某未曽朝拜忽
奉恩敕深所憂懼仙官曰太帝是北斗之中
紫微上宫玄卿太帝君也上理斗極下統酆
都隂境帝君乃太帝之所部天蓬上將即太
帝之元帥也吾子冥心北元尊奉神呪而值
此危難將陷鋒鏑太帝閱籍當在驅除之位
仰軫聖慮已奏章太上述勤瘁之心延壽三
紀使還於故里爾頃之得朝謁太帝叩䫙謝
恩於闕下命二童送之食頃已逹泗州其友
人謝良奏事行朝具話其事載之今猶在江
表是則太帝之昭鑒天蓬之威神不遺毫分
之善也
　　　鄧老枕中經驗
鄧老者遂州長江人也有田數千畝古觀一
所在其田中中和後連屬千戈人戸凋耗田
畝荒棘生計日貧而家多疾苦一日偶至觀
中久無人居經籍委於地上鄧收卷經書之
間有一老人非常時所見謂鄧曰經中有一
小卷乃老君枕中經也勤能持之解災致福
力不可量語訖失老人所在鄧取枕中經以
歸旦夕持誦不輟於口迨數千遍三四年間
其家無復疾苦衣食充給兵戈之際骨肉皆
安無驚奔支離之亊郷里咸異之成都康恭
嘗過其家鄧話經之靈驗亦傳受誦念一家
數口盡令持之郪城重圍素無儲蓄而衣食
不闕骨肉安全果免其難矣
　　　張正元大梵隱語驗
張正元京兆人也詣尹嗣玄講下受大梵隠
語旦夕課持不食葷血大宼犯闕於渭南道
中爲宼驅虜是時殺人方甚死者盈路逃避
無所憂懼萬端驅行之際忽有甲馬數騎與
賊軍一般遮虜將出送於大槐樹下曰只於
此坐不用驚怕正元坐良久悄然無復軍行
之状恐日晚無所之詣潜起而行已在其家
荘中庭槐之下矣骨肉皆在一無離散居數
日晏然無虞因結侶過山於金州居止後至
成都行朝與明道大師述此徵異傾心修道
勤奉真組一家咸令諷念
　　　陳太清度人經驗
陳太清者天台觀道士也年五十餘捨家入
道持度人經晝夜不倦雖行坐執役未嘗輟
於口焉太清素獷悍兇狡郷里惡之及其入
道已髮秃齒落持經十餘年白髮載黑齒落
更生觔力强盛歩驟輕疾雖少壯者與知登
山追不能及也
　　　甘玫神呪經驗
甘玫綿竹人也受法籙勤香火凡所修奉多
有靈應髙相之鎮成都未至間蠻家侵逼境
内屯軍北軍六七百人在縣北寺中安下併
有疫癘死亡甚多臥者相枕籍主帥憂危莫
知所救玫曰即請道流一人爲轉神呪經自
備香火無所勞費因與道流人持香案詣殿
上轉神呪經十卷以柳枝水椀歷詣營壘中
徧以水灑之一日之内二百餘人痊復如故
自此士衆安全無復疾苦燕公竒之召至成
都錫以金帛讓而不受唯取道衣一襲名香
數兩而巳
　　　張融法籙驗
隨州道士張融常修寫符籙取其善價而圖
畫之時繕寫之際或委於牀榻之上或致於
杯盤之間逼近葷腥混雜眠睡畧無恭敬之
心同道有戒勸之者即以他詞對之亦甚不
遜所獲益厚而家益貧妻子伶俜終年疾苦
二十餘年而抱疾沉痼毎午後自牀上投身
於地踴高數尺而落被撲之時喘息不續悶
絶痛楚號呌移時夜半復如此晝夜兩度近
逾半年骨肉碎痛瘡痍相續膿血淋漓異常
臭穢飲食不得或强食少許即心腹絞痛如
有割剌天台道士陸舍真聞郡人所說即詣
其家謂之曰三洞法籙上天寳文從來不曾
護持多恣輕犯此是考責之事必須洗心悔
過懺謝犯觸之愆縱生不䝉恩亦死免考掠
如此痛毒何可忍之融間其言雨涙悲感抗
聲發願乞衛法靈官真經將吏捨其往罪許
以自新載得性命不敢輕於經籙言訖號咽
叩吿聲聞于外頃之心安而寐夢金甲神王
三百餘人在空虚之内森然而立使人告之
曰汝以輕穢靈官侮賤真法更合考責二年
既能知過識非且爲原放盡汝八年餘命不
得輒是貨鬻法籙載犯此罪永沉幽獄自是
考責亦停疾痛漸愈半月間平復如故具以
此事書牓於壁廣勸同人矣
　　　姚生黄庭經驗
姚生者華原人也幼而好道持黄庭經光啓
中僖宗載幸陳倉遠近驚擾姚爲賊所迫夜
走墮枯井中傷足求出未得乃旁有窨穴匿
於其中晝夜念經因不飢渴足疾亦愈時襄
王既平𡨥大駕歸闕郷里人戸稍復有遊軍
夜宿井側見井中有光拯而出之具述經靈
驗遂爲道士居華原西界觀中焉

道敎靈驗記卷之十二
道教靈驗記卷之十三(十四/同卷)常八
　　　　廣成先生杜光庭集
　鐘磬法物靈驗
　　　青田縣清溪觀鐘驗
處州青田縣清溪觀古有銅鐘因袁晁亂後
失其所在有墨書青田字人或記焉其後温
州島嶼山下水中舟人時聞鐘聲幽咽不遠
一旦有人忽見水中一物如半鐘之形側露
水上盪槳視之既近即覆矣露其一半認其
模範之跡蒲牢之形乃鐘也以物觸之沉於
水中矣與人話其異好事者乘舟看之天氣
晴霧亦時一見州寺僧結綵舫具旙花致齋
迎之或經宿水上道場禮懴而請或得見之
尋又沉去道門亦備旙花舟舫香火迎之見
而不得清溪道士時亦在迎鐘衆中稽首祝
之曰此州觀寺皆自有鐘唯清溪觀無鐘多
年極是闕事逺地不辦香花單心而已鐘若
有靈願泝流自往某旬日即歸於觀前溪中
奉候衆聞其説皆笑之十餘日道士歸青田
鐘已在觀前潭中矣焚香迎之汎汎就岸重
千餘斤數人挽拽懸挂若百許斤耳自後時
亦飛去旬月却迴今以大鎖鎖之不復去矣
其上墨書青田字久在水中宛然不滅井邑
老人詳認其字乃觀中舊鐘也
　　　宗玄觀鐘驗
青城山宗玄觀古跡銅鐘三千餘斤隱花文
飛仙幢節之狀工甚精好劉闢據成都取管
内銅像大鐘鑄兵器及錢此鐘差縣人挽拽
下山磨其上隱起花文欲盡頻以巨石捶擊
終不能損拽至江干將入竹筏力敵萬斤竟
亦不動縣狀申闢闢異之令送山中三二十
人牽送上山纔若一二百斤爾既復懸掛時
或擊之立致雷雨至今見在
　　　太平觀鐘驗
温江縣太平觀有任尊師者於市中每日戸
乞一錢鑄鐘萬斤数年鐘成尊師年已八十
餘矣作大齋表讃扣鐘数百下辭訣而去即
大曆年中也其後劉潼僕射擁旄西川觀寺
鐘上皆鐫刻陁羅尼呪至是任尊師復歸領
巧工於呪邊刻云觀家銅鐘不合妄刻佛呪
别立誓詞數句而人見任狀貌益少壯於當
時信是得道者
　　　眉州彭山觀鐘驗
眉州故彭山市觀有大鐘數千斤觀去州二
十餘里毎扣鐘之時聲應州郭頃年僧輩誑
陳文狀云觀無道士鐘在草中當用軍之時
官無正理遂移於州寺懸掛上鐘之時折匠
之足人以爲靈驗寺當州門扣擊之聲不聞
州内羣僧别鑄大鐘此鐘不還本觀賣與嘉
州寺中下樓之時傷其二匠斷足折腰入船
出岸皆有傷損聾俗不以爲靈驗至今流落
未還良可惜也
　　　爰赤木古鐘驗(盩厔南平黔/中三古鐘附)
爰赤木古鐘開元中所進云亦木荘在玉山
之下時聞地中隠隱然有鐘聲尋求莫能致
一旦赤木患瘡疾且甚醫不能祛夢一青童
曰得浴鐘水洗之即愈赤木就近觀寺中以
水洗鐘用器盛之歸以洗瘡彌加痛劇乃今
人於常聞鐘聲處聽之果有聲在地下掘數
尺而得之鐘形上有坐獅爲鼻鼻下平闊其
頂圓大圍三尺餘六七寸頓小如腰鼓形向
下復大竒文隱鏤萬狀千名迨非鎔範所作
既得以水浴去泥土取其水洗瘡即日痊愈
夜有光景時或自鳴爲隣里所異不敢藏隱
奉表進焉敕賜景龍觀黃巢前此鐘猶在寳
應中盩屋縣居人耕地亦得古鐘百餘斤上
有伏虎形爲鼻自鼻以下頓大數寸而小殺
之如是載殺三成共髙一尺八九寸徧身天
花雷葉工用殊妙比赤木所得圓厚而重既
得夜夜有光或飛於空中聲韻清越亦表上
進詔送玄真觀久之取留内殿渝州南平縣
道昌觀有古鐘焉以二獅子對立捧花座蛟
螭爲鼻蛟尾分繞獅子之足盤於鐘上鐘形
載殺三成如盩厔古鐘之狀於其殺處細花
文五條當中一條金色明淨累累若珠貫焉
次珠條之外作花片之狀屈曲相縈又外一
重雲葉纏繞蹤跡奇巧二夫周細若非人功
此外周身有花不可細紀云是湘東王送與
隱居陶貞白近因亂離鐘巳遺夫又黔南盬
井中因摧損修築得一古鐘長三四尺中細
而實如腰鼓瓦腔之狀兩頭圓厚扣之皆有
聲竒音響亮與常異在鹽井多年益加光膩
無毀蝕之勢時有金色精明異常節度使僖
公留鎮府庫焉
　　　玉霄宮鐘驗
天台山玉霄宮古鐘髙二尺所重百餘斤制
度渾厚形如鐸上有三十六乳隱起之文亦
甚精妙相傳云夏禹所鑄或云是越王樂器
頃年于空中夜夜飛嗚人皆聞之忽堕于禹
廟内藏之府庫綿歴七八十年累有名僧求
請欲彰其異而皆廉問不與咸通中左常侍
李綰爲浙東觀察使請玉霄峯葉尊師修齋
受籙於使宅立壇出此鐘以擊之既而水部
員外柳韜復自上京得老君夾紵像髙三四
尺聖相竒妙乃重装修作盝頂寳帳以白金
香鴨香龜数事送於玉霄亦便留籙壇内供
養齋畢李貂命賔畫爲鐘銘具以處月刻於
鐘上并老君像偕送山中所刻之處璨然金
色禹跡寺僧頻求此鐘不得既知鐫勒銘篆
已送天台計無所出乃楊言曰天台所得古
鐘乃真金也匠人所刻之末是数兩金況於
鐘乎又有香鴨器皿計其所直多矣因有衲
僧與不逞輩十餘人夜入玉霄宮伏於版閣
之下中夜踰欄干而上於道塲中取香鴨香
龜金龍道具實於囊中縻鐘於背岀門羣呼
而去尊師知之不許徒弟追之僧等約行三
十餘里憩一大樹下良久天明只在閣柱之
側衆小師往視之背鐘者已殭死矣其餘徒
黨癡懵凝然不辨人物鐘及金帛一無所失
尊師呪水灑之良久僧亦稍醒羣賊乃蘇發
願立誓乞不聞於官乃盡釋之扶舁病僧而
去僧至山下乃卒
　　　開州龍興觀鐘驗
開州龍興觀鐘七八千斤未有鐘樓懸于殿
上而已相傳云州中有𣀮敚之徒遺失之物
爭訟不決之事沉滯抑屈之情焚香叩鍾立
有明效至有囚徒刑獄推鞠不得其實者即
入欵請擊鐘便可分雪明白余頃駐泊觀中
忽見官吏押領囚徒來于鐘前焚香告誓援
槌將擊之際有人抑止之更令取欵如是數
四都不擊鐘論訟已得其理矣因問其故曰
累有公案不決者請擊此鍾擊鍾之後旬月
之内誣罔寃抑于人者必暴病而死情有相
黨事有連累者一年之中無孑遺矣有理被
抑之人宛然無苦由是刑獄大小無敢有欺
以鐘爲準的也雲安白鶴觀鐘亦類於此逺
近傳焉
　　　施州開元觀鐘驗
施州清江郡開元觀有鐘焉其形絶古用麟
爲鼻以系于簴狀若玄瓠叩之初則清音彌
遠俄而震然響聞數里然不知何代之器也
初有郡民牧牛于郡南田間忽聞有異聲自
地中發民與牧童數輩聞之皆驚走辟易其
後民病熱旬餘夢一丈夫衣青襦告之曰汝
遷我于開元觀民亦未悟其旨又到田間載
聞其聲如前而宻誌其地即以事白於郡守
郡守封君怒曰此民昏妄輒以不急之事干
我耶叱去之是夕民又夢青襦者曰吾委跡
於地下有年矣汝不速岀者必有大咎民大
懼及暁與其子偕往鑿其地深丈餘得此鐘
色青如所夢丈夫衣色也遂載白郡守郡守
置於開无觀是日辰時不擊自鳴震響極逺
郡人俱異而歎之郡守以其事上聞明皇有
詔編於國史復命宰臣李於甫寫其奏以須
示天下矣
　　　洪州許真君鐘驗
洪州遊帷觀有二鐘一是觀同特敕所鑄一
是許真君修行鐘歷代傳之在真君殿稍小
於觀鐘耳節度使嚴譔創置節制威令風行
素重禪主長老増修其院長老欲取許君鐘
嚴差官吏取而授之道士皆不敢論其曲直
取鐘之日雷風震擊是時大設齋筵費用極
廣風雨暴至曾不施張頃㓨水溢数尺及扣
其鐘如擊土木並無音響長老謂嚴曰此州
道士例多妖法必是禁鐘使無聲耳嚴怒捕
諸道士所在禁繫責其邪幻將加重法官吏
畏威無敢諫者嚴忽沉然思寐夢見許真君
與二從者來至其前謂嚴曰無知無道强取
我鐘又加法於道士若不送鐘還觀禮謝大
道侍者斷其頭來即見授劔於侍者驚覺流
汗而侍者持劔髣髴在其前遽釋諸道士送
鐘還觀自詣遊帷焚香致謝廻顧見持劔侍
者謂之曰汝爲不道加害於人上帝所責斷
頭之事恐將不免言訖而去不久以開江亊
敗賜死
　　　天師劔驗
天師劔五所鑄狀若生銅五節速環之柄上
有隱起符文星辰日月之象重八十一兩常
用誅制鬼神降剪兇醜昇天之日留劔及都
功印傳於子孫誓曰我一世有子一人傳我
印劔及都功籙唯此非子孫不傳世于頂上
有朱髪十数莖以表竒相于今二十一世矣
其劒時有異光或間吟吼乍存乍亡頗彰靈
應至十六世天師好以慈惠及人憂軫于物
以神劒靈效毎有疾苦者多借令供養即所
疾旋祛隣家夜産性命危切亦以此劔借之
既至産家有神光如燭閃然照一室之中墮
地而折經数十年十八世孫惠欽志性温和
守謙退直與物無竸俗機世務泛然不經其
心人有所言雖譎詐者亦皆信用略無疑色
一旦有人挈布囊入雲錦山仙居觀周行廊
廡之下瞻禮功德云解磨鏡釘鉸門人令其
綴銲小銅鎖子師見之問曰我有折劔銲綴
得乎此人請劔看之云可矣請别掃一室須
炭数斤反扄其門以巨石爲碪熾炭鎚擊聲
聞于外門人皆股慄心戰憂此劔碎于其手
師殊不爲慮頃之鎚鍜聲絶工人執劔以呈
果完綴如舊所銲之處微有黒痕如絲髪爾
師以錢半千酬之此人得銭媿謝致于老君
前負囊而去岀門數歩尋夫所在有識者疑
是天師化現降於人間自續其劔不然何得
重脆若此而鎚擊不傷完復如故
　　　張讓黄神越章印驗
張讓黄神印驗讓家于桂州客遊湘鄂間因
得心疾初則述忘在途忘行在室忘坐惑于
昏暁迷其東西累月之後復多狂怒詬責鬼
神凌突於人至於祼露馳騁不知避忌履水
火冒鋒刃不爲憂患時亦燒灼害之傷割及
之道士袁歸真新刻黄神越章印醮祭方畢
試爲焚香依法以印印之印心及背讓正狂
走執而印焉昏然而睡歸真知印之效也復
染丹炷香載印其心儵然疾愈有物如鶻從
其口中飛去數丈之外墜於地上衆往視之
乃大蝙蝠爾背上印字宛然讓乃平復如舊
歸真持此印所在救疾大獲靈驗
　　　范希越天蓬印驗
范希越成都人得北帝修奉之術雕天蓬印
以行之祭醮嚴潔逾於常法廣明庚子歳三
月不雨五月逾望人心焦然榖稼將廢願於
萬嵗池試行神印爲生靈祈雨於是詣至真
觀致齋是日庚辰以戌時投印池中隂風遽
起雲物周布亥時大雨逹暁及辰大電迅雷
驚震数四至巳少霽乃得歸府昇遷橋水漸
馬腹羅城四江平岸流溢螟蝗之屬淹漬皆
死自是有年矣明年駕駐成都上知具道術
召對問以逆𡨥誅鋤宮城尅復之事命持印
於内殿奏醮積雨之中雲霽月朗是夕上夢
神人示以誅𡨥復城之兆上大悅授太常奉
禮郎累遷主客員外衛尉少𡖖錫以朱紱黄
巢捷至果符聖夢之日特加寵異自言初居
煑膠巷印篆初成而蠻𡨥凌突居人奔散藏
印於堂屋瓦中蠻去之後四隣焚燼其所居
獨在疑印之靈也
　　　越州上虞縣延慶觀鐘驗
越州上虞縣郛郭間有隙地數畒時聞鐘鳴
地中咸通年縣令夏候頗傾心崇道以縣邑
無觀買其地創造觀宇掘獲古鐘百餘斤上
有文字曰正觀是冬賜額以降誕節祝壽所
奏賜名延慶觀焉
道教靈驗記卷之十三










道敎靈驗記卷之十四
　　　　廣成先生杜光庭集
　齋醮拜章靈驗
　　　陳武帝黄籙齋驗
陳武帝禪位之初江南大旱稼穡皆傷雖赦
宥狴牢減膳避殿放宫人解鳥獸賑䘏窮之
禱祝名山二年亢旱户口凋減帝於延安殿
召百辟僉議致雨之術無以爲對御史曹千
齡奏曰衡嶽道士葛伯雲年數百歳常持隂
符經山神虎狼岀入侍衛必有非常之術可
副陛下之求即命使徵伯雲至都下帝設禮
加敬問致雨之術答曰但修黄籙道塲拜告
天地自當有應遂於正殿置壇䖍誠修奉至
第三日果降大雨三日三夜遠近均足苗稼
再蘇歲乃大稔伯雲辤歸山帝賜雲𠜍羽衣
文机寳杖委之而去自是敕大臣公𡖖凡百
士庶毎歳祈福修黄籙道塲持隂符經特於
洞庭山置黄籙觀國内選度道士一千二百
人大崇玄教矣
　　　隋文帝黄籙齋驗
隋文帝開皇之初干戈不施寰海克定唯王
謙後周舊臣勲名素重畏憚隋祖恐禍及其
身遂據三蜀以圖變帝岀師征之頻戰不克
兵士多病死者相枕乃於内殿修黄籙道塲
祈天請祐三日夜夢神人降曰帝王上承天
命下順人心天人合符然後有國今陛下革
周立隋天所命也一方之力何以敵於四海
之力乎帝曰剋屬弔民蓋不獲已但王師疾
疫以此爲憂爾神人曰疾疫者北人不堪瘴
毒所以多病壇中法水可救億兆之人況偏
師乎即見神人取壇中禁壇水向西南噀之
曰雨至即疾愈無煩聖慮也子日進軍必當
克蜀旬日軍中奏某夜雷雨灑營壘之上三
軍疾者皆蘇無復瘥疫矣其後王謙傳首三
蜀底寧果是子日也
　　　唐髙祖醮宗聖觀驗
唐髙祖自太原入長安以公主駐軍司竹園
親臨軍所便至樓觀謁聖祖老君以隋尚書
蘇威莊二百頃賜觀充香油常住改名爲宗
聖觀時泰王征討四方東拒王充外禦竇德
轉輪經費杼柚爲勞欲祈清盪速安萬姓駕
幸宗聖建醮祈福問觀主歧平定以克定天
下之事對曰陛下聖徳感天秦王謀無不勝
此乃上天所命聖祖垂祐何𡨥孽不可誅也
今耕之時稍闕膏雨但歲豐人贍天下剋日
可清矣上曰憂社稷未寧都不念及水旱如
師之言今秖請於神明致雨飬農耳即入殿
於聖祖前炷香䖍拜及便還宫於是風雨隨
駕直至京城三日而畿甸告足平定授金紫
光禄大夫焉
　　　髙宗三川投龍驗
髙宗皇帝爲生靈禱福累於内殿修齋皆有
靈應麟德元年差道士宋玉泉尚善真馮善
英與蜀郡太中簡道通留守劉子瑒正月十
一日投龍於江瀆池池水自長雨六岀雪花
二月十一日投龍於隆山郡鼎鼻江有神龍
現三月十三日至真玄壇三浪井現是時帝
夢三台星下於蜀中及地而爲浪井宻詔玉
泉等與内使閻士泉沙門法宻智閏同訪其
事至是浪井方現又夢金鳥栖於蜀川巨木
之上亦命訪之是年正月郫城界江側巨樹
有烏三足栖於其上經宿而去至是皆符聖
夢乃置金鳥觀於巨木之下今屬温江縣四
月二十一日投龍於九隴玉女房山獲青鳥
一雙陽平化獲連理嘉木七樹蜀郡隆山九
隴官吏趙恩陳宏郡函使费叔建瀆今闕昶
材等四十餘人同觀祥異又詔各於其處致
醮告謝仍刻石於江瀆玄壇今石碑存瀆廟
之側龍興觀碑側亦刻記其事
　　　玄宗大寳觀投龍驗
玄宗皇帝詣司馬天師受三洞寳籙内殿致
齋投金龍於四明山之東南黄茂潭中上以
朱筆於金龍左脇直畫一條潜以為記内使
投龍醮畢有風雷起於潭中沸涌良久浮岀
水版尺餘廣八九寸如古經盝之蓋上有朱
漆書大寳二字其下有永昌二字是日京師
暴雨龍現於内寢庭中左脇有一條朱甲帝
喜曰我所投龍也左右若有言曰是大寳龍
及詰左右無道此言者遂詔賜四明投龍處
爲大寳觀其潭號永昌潭及詔使還京以所
獲奏果符所賜之號焉
　　　玄宗昭成觀齊驗
玄宗命天下道門蘭陵簫邈監造昭成觀既
畢於觀為昭成太后迫福修明真道塲七日
至第二日祥雲覆壇天樂奏於殿上夜有介
金神兵三十餘人立侍壇側空中言曰孝德
動天皆具以上聞載其事於蕭玄裕傳及碑
文中焉
　　　玄宗拜黄素文驗
開元天寳間四海昇平三十餘載神仙賛助
賢良在朝而㝠心大道憂勤庶政天寳四載
乙酉正月甲子帝自製自書黄素文爲生靈
祈福炷香拜表將焚奏於上玄其表自飛入
空玄中杳不復見紫氣盤鬱覆于御筵香案
之上空中有神人言曰聖壽延長羣官表賀
編于史館
　　　僖宗金籙齋祈雨驗
僖宗皇帝嗣位之初務先儉啬中外一遵宣
宗大中故事行幸賞賜文武階爵無濫於時
而乙未歲三月不雨至于五月名山大川靈
湫郊壇所在祈祭未能致效時有淮浙人鐘
常滿顧昭之皆有起龍致雨之術上俾行之
内臣監於南山投册有龍處微有雨澤不能
均足聖慮憂軫中外焦勞計無所出司空平
章亊鄭畋上言曰風雨水旱實繋上玄山川
百神皆上帝之臣吏也不能専其雨澤自春
愆亢上軫聖情所作禱求未彰厥效臣愚以
為上奏玉皇可以感降風雨少安聖慮請應
天節日殿上選兩街髙行道士各七人於内
殿置金籙道塲七日天下名山青城峨嵋茅
山天台羅浮五嶽等一十八處降賜詞文各
修道塲七日内殿請皇帝捻香祈禱以冀感
通制可之十一日夜内殿開金籙道塲十二
日皇帝捻香躬拜日光赫烈萬里無雲随駕
寮属往往誚讓於壇側良久還宫即微風旋
來隂雲徐布午後大雨至十五日所司奏京
畿雨足十八日將散道塲詔延三日是夕又
雨至二十一日方霖中外表賀萬姓歡呼寵
渥頒賜特加優厚自是歲乃大穰
　　　僖宗青城齋醮驗
中和辛丑歳僖宗駐蹕成都八月有大星流
出虚危犯清廟歴墳墓哭泣之星太史奏玄
宗在蜀之年星文譎見與此無異差道士於
青城山修齋果有祥異請准故事於青城山
齋醮以答天戒余奉敕與髙品賜紫郭遵泰
奏於又人觀修周天大醮宗玄觀置靈寳真
文道塲啓壇之夕神鐘嗚於空中殿上鐘不
擊自響各五十餘聲聖燈徧山作虹橋花木
之狀肉角金蛇見于壇上收而得之既而隂
雲白雨自辰及成雨霽而失蛇所在山下居
人傍隱家枯朽㯶樹載生六枝旬月而各長
數尺以事上聞詔曰宗玄道觀靈寳齋塲星
冠上奏於殊庭馹騎初傳於詔命光舍五鳳
狀列宿於遙空聲吼長鯨若飛霜於豐嶺或
金鱗忽見或㯶樹分榮神仙難期隂陽不測
驗兹祥異自師精䖍功殊於五利文成事美
於秦皇漢武喜歡所至寤寐不忘已付史臣
故兹詔示復刻其事於幸蜀碑中
　　　僖宗封青城醮驗
青城山昔黄帝詣龍師真人甯先生受龍蹻
經得御飛雲之道乃封先生為五嶽丈人戴
蓋天之冠著朱光之袍佩三庭之印為五嶽
之上司與潜山司命廬山使者為三司之尊
敕五嶽神一月載朝虚中灑水以代晷漏其
後歷代帝王雖置祠齋祭未載加封號僖宗
皇帝中和元年辛丑七月十五日詔内臣袁
易簡刺史王滋縣令崔正規與余詣山修醮
封爲五嶽丈人希夷真君是時縣境亢旱苗
穀將焦封醮之夜龍吟於觀側溪中風雨大
至枯苗載茂縣乃大豐以事上聞編于國史
矣
　　　葉法善醮靈驗
天師葉法善括州人也三世爲道士皆有神
術攝飬登真之事法善符籙尤能効鬼神顯
慶中髙宗徵入内道塲思禮優異時駕幸東
都法善於陵空觀作火壇設大醮城中士女
咸往觀之俄有數十人奔投火中衆皆大驚
救之而免亦無傷損法善曰此人皆有魅病
為吾法所攝及問之果然盡爲勑之其病皆
愈法善自髙宗中宗則天睿宗玄宗五朝來
往名山累召入内先天二年拜鴻臚𡖖封越
國公贈其父歙州刺史焉
　　　劉圖佩籙靈驗
劉圖字文剛年十五佩七十五將軍符籙少
小明能計筭身作江夏縣吏則履行貞謹以
後漢安帝永初三年二月十日夜半子時太
山君遣使者雅羽迎圖校定天下簿書奄忽
將圖去使者語圖家人勿哭圖行當還耳圖
逐使者至天上見太上老君北坐太山君東
坐隠仙君南坐天師君西坐道徳君中坐圖
禮此五君訖太上老君敕圖曰知汝奉道信
真守善而死以明能計筭故往喚汝欲令校
定天下萬人薄書太山君教雅羽將圖去與
左右丞尉相見訖共校定天下薄書二日夜
半文書悉理除死定生薄籍已了便辤請還
太上老君曰使者將圖示罪福之地去雅羽
乃將圖入彌離一重之内見三千餘女人齊
懸頭大樹上足履百斤鐡核而拷之次入二
重之内見有三千餘男子足履百斤鐵核懇
頭樹上而拷之次入三重四重乃至十重之
内皆見受罪之人或著百斤鐡核或懸頭樹
上或反縳兩手或入鑊湯之中或頭戴重石
或鐡义义身或著火中或更相鞭打皆身體
爛壞苦毒無堪羽曰誹謗三寳欺枉百姓故
也復入十一重之内見圖死父共三百男子
更相鞭打圖便於天上平康獄邊大嘷吁叩
頭曰圖父有何罪死遭此苦羽曰君父生時
為獄吏殺人不問其罪枉害良善死入此罪
巳經七年可得生活也當為君奏天官解放
君父耳圖因還啓太上老君叩頭百萬太上
常君曰當為汝解放父耳勿復憂也又敕雅
羽將圖上太清宫中見三萬六千人著青衣
手執金簡歌誦經文飲食備具音樂震天羽
曰此人生時受佩天官符籙精進不怠名入
太清得受此樂圖於是請還老君告曰汝還
下土宣吾所告示諸道俗天下之人罪福悉
爾勿令造過汝迴倉猝略示數條耳又告汝
等道俗并月月除罪解過令當依而行之我
與汝共期子丑同會於白獸圖稽首禮謝而
歸焉論曰夫人生死各有天曹地官考録罪
福毫末無遺故經云天網恢恢踈而不失是
也羅酆山在北方癸地髙二千六百里周迴
二萬里洞天周迴萬萬里中有六宫是為六
天鬼神之宫也毎宫周廻一千里人死皆於
中過隨縁受罪又此山上下及中各有八獄
凡二十四獄及太山下有五府地獄諸山河
海亦皆有之獄中各有今丞掾吏隂陽水火
考官諸受罪之人備經三塗五苦訖或摙蒙
山石以副太山或汲西津水置於東海或生
三惡逍或生四夷中或生下賤或嬰六疾皆
償前生之罪也故老君曰夫善者昇天堂惡
者入地獄方履三塗五苦八難後生下賤畜
生之類邊夷之國聖人愍之爲説罪對矣此
即文始先生内傳之明文也夫無知之人乃
謂道家唯尚清虚而無報應或生慢黷豈不
痛哉老君哀之故命圖示其罪福欲令一切
咸改惡修善焉


道敬靈驗記卷之十四
道敎靈驗記卷之十五常九
　　　　廣成先生杜光庭集
　齋醮拜章靈驗
　　　李躭神呪齋驗
鄒聽希毗陵道士也精誠章醮以三洞經法
化導於人邕州節度使李躭相國李蔚御史
中丞李昭執弟子之禮以師奉焉先是李躭
持節邕南溪洞蠻乗間伺隙俘掠封壤焚焼
廬井稱兵入𡨥躭命禆將岀師以拒之隔水
結壘時天下承平兵甲不用久矣人心危懼
遠近震驚雖驛騎乞師飛章上奏而隣救未
至莫知所圖聽希請作洞淵神呪道塲得道
士三十餘人告齋䖍祝已二日矣是夕壇中
香燭精豐星月融朗城中士女通夕瞻禮亦
無夜禁之法人情翕然唯蠻壘之上雲物隂
翳雷電交馳震霹一聲亦旋澄霽及明覘者
馳報羣蠻道去矣翌日境上擒得蠻酋一人
躭問其逺犯封彊不俟闘敵而遁去何也蠻
酋曰某日雷霆震擊之後諜者云北軍大主
旋已濟矣由是棄甲而遁數年連𡨥安南相
國髙駢討平之竟不敢犯邕南封部者乃躭
與聽希神呪之功也
　　　張郃奏天曹錢驗(卭州成都/奏錢事附)
成都張郃妻死三年急還家下語曰聖駕在
蜀之時西川進軍在興平定國寨以討黃巢
其時隣家馮老人父子二人差赴軍前去時
留寄物直三十千在某處馮父子歿陣不迴
物已尋破用却近忽於㝠中論理某被追魂
魄對會經今六年近奉天曹斷下云自是歿
陣不歸非關巨蠧故用令陪錢三千貫即得
解免縁臘月二十五日已後百司交替又須
停駐經年其錢須是二十五日已前就玉局
化北帝院天曹庫中送納一張紙作一貫其
餘庫子門司本案一一别送與人間無異光
化三年臘月二十三日就北帝院奏前件錢
訖是夕妻夢中告謝而去又成都縣押司録
事姓馮死已十餘年其姪為㝠司誤追到縣
馮怒所追吏放其姪自縣後門倉院路而還
見路兩畔有舍六十餘間云是天曹庫收貯
玉局化所奏錢又卭州臨卭人姓張其夫曽
事永平軍事副使張霖郎中身歿之後縣司
差其子爲里正已被追禁其夫下語於妻令
入府将狀投副使郎中必得解免到府日先
就玉局化北帝院奏北斗錢二百千我於天
曹計㑹必令判下免之二百千銭二百紙耳
妻如其言就化奏錢復夢其夫云事已行矣
明日見副使果允其訴則知紙錢所用事甚
昭然矣㝠中之事與世無異矣
　　　陶隱居拜章祈雨驗
陶隱居在茅山之時國中大旱梁武帝祭禱
山川徧走羣望郊壇靈祠靡有徵應隠居於
靜室自製朱表上告玄司翌日無驗第子周
太玄曰昨有真仙降於靜室因言水旱之事
天之隂陽數也數既有定不可遽移山川百
神風雨之吏莫敢逆天時而弄風兩非太上
之命上帝所行天帝下臨然後數可革耳所
以尭水湯旱豈德之不逮耶雖聖人亦拘於
天數矣陶都水憂國憫人誠亦至矣詞旨丹
切善亦篤矣其如數何又一真人曰都水拜
章必有竒應但未知其法耳若以青紙墨書
宻室中拜之必果御逹也隱居與太玄知其
言而拜之是夕甘雨大䨙連緜三日帝時有
侍臣在山宻白其亊手書褒謝焉
　　　王招商神呪齋驗
蘇州鹽鐵院招商官姓王其家巨富貨殖豐
積而苦疾沉痼逾年不痊齋供像設巫醫符
祝靡不周詣莫能蠲除玉芝觀道士陳道明
專勤清齋拜章累有徵驗而招商素不崇道
聞之蔑如也攻理所疾費貨財萬計矣日以
羸爾俟時而已其親友勸勉俾請陳道明章
醮祈禳不獲已而召焉道明於其家修神呪
道塲疾方綿篤不保旦夕促以啓壇當禁壇
之際疾士暝然家眷親友相顧失色禁敕既
畢道明持劒水詣房内外噴水除穢疾士曰
請尊師就此噴水可否道明就卧内噴之忽
能起坐稽首頂禮曰深謝神功我疾有瘳矣
乃求衣命机隱坐而喜曰一生錯用心不知
有大道今日方荷天兵之力也徐與親友妻
子言曰我初困頓絶甚謂今夕死矣尊師開
道塲之時都不醒悟但聞空中有言大帝下
降領天兵討逆如是即黄光如日照灼遠近
即見千乘萬騎天兵神將圍繞此宅鬼物邪
怪並巳擒縳去矣方來大帝太一乘七寳車
對行前引侍衞儀仗如人間帝王忽今召某
至太一前令神人以水噴面清涼徹心無復
痛楚但氣稍贏蘭即云元始下降乃見太帝
太一對共迎拜隊仗倍於前百倍多矣元始
天尊有光一道下照某身今則氣力亦似勝
任矣速備盥洗自要臨拜壇前親友尚恐其
未任勸俟來日懇要盥漱更衣扶杖而立良
久捨杖而行便於拜跪數四家人扶䇿揮手
拒之因坐觀法事素若無疾飲食氣力逡巡
如常自是三日齋壇炷香䖍對略無暫替乃
獨修創玉芝觀講堂大殿三門通廊齋廚道
院前及官河開街廣四十餘步土木之用像
設之製牀枕器皿服玩倉庫凡数百萬資用
二年之内周備焉自兹氣爽神清智識明敏
乃乞解所職養道居間焉
　　　杜邠公黄籙醮驗
相國社邠公幼履顯榮歷居大任名藩重鎮
皆載領之年九十餘薨於荊渚是夕中使楊
魯周自五嶺使廻止於傳舍一更之復風勢
可懼敲磕擊觸若兵甲之聲人人股慄莫知
所以魯周馹騎所倦尋亦成寐夢四衢之内
師旅充斥不通人行問其故皆曰迎閻羅王
今夜四更去又問王是何人曰此州大將官
髙年長者是既覺召驛吏問之時公不豫半
日矣官髙年長者首冠衆人疑其必有薨變
是夕四更果去世矣魯周話此事於儕友間
自是京城亦有知者明年春女妓間有暴殞
而蘇傳公之命云我今居閻羅之任要作十
壇黄籙道塲以希退免令送錢三百萬圖幙
各二百事於開元觀古柏院請沖真大師胡
紫陽嚴修齋法齋畢前傳命之妓復暴殞如
初云我已奉上帝之命爲他國之王免㝠官
之任矣言罪福之報信如影響不可不預戒
慎也黃籙道塲表奏上帝降命無所不可焉
　　　籍縣劉今破黄籙齋驗
劉生者咸通末爲陵州軍事判官知籍縣亊
主簿程克恭精勤崇道率衆置黄籙道塲請
道士羅超然主張齋法羅超然性多虛矯忽
侮於人至縣一謁劉生偶未相見不復載往
劉頗憾之是夕啓壇克恭請劉同往竟亦不
至明日齋午間劉今胥吏領囚徒數輩於壇
側廊下推鞫超然怒之聲厲詞勃劉使吏就
壇内擒超然欲加捶扑久之𨽻校縻縶詣其
紫衣之由超然云法位合著謂之法衣是道
門昇壇朝謁之服爾劉殊不聽填於狴牢中
齋壇由是遂罷超然㝷亦放釋劉自此沉疾
逾月日夕號呼若有捶撻眉鬚墮落瘡痏周
身遂成風癩而性多褊碎所在凌人既抱惡
疾情益兇躁侍中崔公安潜鎭蜀之明年其
疾加作病臥累月一夕風雨迅雷卒於成都
私客館下
　　　程克恭拜章祈雨驗
籍縣主簿程克恭好道探玄精勤修奉家于
眉州遇録事叅軍崔渾授以拜章祈福之訣
於其私第創爲道堂靜室更益崇嚴忽本郡
亢旱累旬炎熾將欲害稼因檢章格中有祈
雨章乃備𧵥信香果於其别墅拜章請雨焚
章之際有玄蛇徐行若有所引忽不復見俄
而朗月之中微有隂曀雲纔數丈即有甘雨
野田之中㳙㳙流注中夜而息及明視之乃
其家莊内有雨犬牙田界涸潤便殊翌日别
修章詞乞一州之雨章纔拜奏夜果滂注州
境之外雨所不及
　　　韋臯令公黄籙醮驗
太尉中書令南康王韋皐節制成都於萬里
橋南隔江創置新南市發掘墳墓開拓通街
水之南岸人逾萬戸𨞬閈樓閣連屬宏麗爲
一時之盛然毎至昏暝則人多驚悸投礫擲
瓦鬼哭狐鳴以其䘮失墳隴平剗墟墓無所
告訴故俗謂之虚耗焉居既不安市亦不甚
完葺韋公知之請道流置黃籙道塲精伸懴
謝至第三日鬼哭之聲頓息居人亦安韋公
夢神人曰所營南市開發墳塚使幽鬼之類
失其所居䘮其骸骨相與悲怨幾爲分野之
災頼黄籙之功爲其遷拔上帝敕窮魂三萬
餘輩皆乘此福託生諸方居人自此安矣勿
復爲憂也公深異之自製黃籙記立於真符
觀也
　　　李約黃籙齋驗
李約者咸通十二年爲諸衛小將軍妻王氏
死已逾年忽一日還家約勒大小勾當家事
言語歷磿一如平生初一家甚驚及旬月後
亦以爲常矣約罷官二年力甚困闕頻入中
書見宰相求官未有成命妻忽謂約曰人間
命官須得天符先下然後授官近見天司文
字五月二十五日方得符下必授黄州剌史
可用二十三日更入中書投狀也約如其言
二十三日入中書求官時相侍中路巖性甚
強正早聞其妻還魂之事又聞二十五日必
除刺史適㑹其日路公知印因會話之際已
與諸廳有約云李約妖妄之言固不可聽其
已斷意不與除官矣至二十五日路公知印
黄州刺史有闕路持疑多時未欲汪擬忽下
筆與暑黃州剌史亦緫不知敕下之後方復
醒悟乃歎曰此天道也豈人力可爭乎約將
赴任妻亦隨之發日及上官日皆其妻所擇
到任旬月妻謂約曰我人世限畫與君爲生
死之訣所以未去者爲天司與一主持要月
限未即赴任又以平生有過咎末得原免令
居官之際可爲作少功德也約問要何功德
妻曰請修黃籙道場三日約素不好道意甚
疑之問何故須修黃籙道場妻曰天上地下
一切神明無幽無隱無小無大皆屬道法所
制如人間萬國遵奉帝王爾黃籙齋者濟拔
存亡消解寃結懴謝罪犯召命神明無所不
可上告天地拜表陳詞如世間表奏帝王即
降明敕上天有命萬神奉行天符下時先看
黄光如日出之象照地獄中一切苦惱俱得
停歇救濟拔贖功德極速故須修黄籙齋爲
急矣約問曰佛家功德甚有福利何得不言
妻曰佛門功德不從上帝所命不得天符指
揮只似世間人情請託囑致而已鬼神無所
遵稟得力極遲雖云來世他生亦恐難得其
效約聞之乃備法物置黄籙道塲三日三夜
其兒女復爲毋氏於紫極官别修一壇亦三
日三夜齋時妻於壇前設位奉香觀聽法事
既畢謂約曰此官二十九箇月即當除替授
金吾小將軍但勤心奉公濟䘏貧弱矜𢢀孤
獨踈薄貨財重人性命哀矜刑獄崇奉大道
清靜身心勿食珍鮮勿衣華美即爲上矣勿
以久貧而貪財帛人生各有定分勉之思之
此去授一職任足以自安無以眷屬爲念也
長子後宰昌明亦在道郷中子一尉不足榮
顯小子當令入道以奉香火十年之内四海
多事善自保焉言訖不復影響約更焚香虔
請竟無言矣後三子及約官任皆如其所言
也
　　　李言黃籙齋驗
李言自緜州度支院除大理少𡖖乾符中寓
居緜劎間崇奉大道常供養老君香火不輟
妻因省親往普州在道遇疾於普州将息言
聞妻病遂於莊所置黄籙道塲爲之祈福啓
齋之夜妻夢青衣童子一人云太上老君令
喚引至一山下仰視其山崖壁數千尺山前
有梯状如金色引之攀梯而上良久及頂道
徑平坦竒花異木間以松篁時見亭臺隱映
林壑行数百步及一官闕崇高華煥皆金樓
玉堂入數重門方至太殿白玉爲階黃金欄
楯太上老君坐於殿内童子引言妻至階下
老君謂曰適得李言所奏爲疾苦未平但好
將息勿爲憂也因敕左右以一杯酒賜之拜
謝而飮飲畢即令童子送還其家便即夢覺
一室之内皆聞酒香口中亦有酒味異常珍
美自此平復旬月便歸昌明驗所夢之夕是
啓齋之夜三更以來法事初畢之時也言乃
畫太上老君像益勤修勵夫婦受籙常奉香
燈大駕到蜀言除官昇朝妻封邑號而精嚴
修奉人所不偕矣



道教靈驗記卷之十五





