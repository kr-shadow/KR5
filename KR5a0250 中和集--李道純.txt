#+TITLE: 中和集--李道純
#+DATE: 2018-05-12 10:21:38
#+SOURCE: github.com/kanripo/KR5a0250 master e6b3de23                
中和集叙光一
維揚損菴蔡君志頤瑩蟾子李清菴之門人
也勘破凡塵篤修仙道得清菴之殘膏賸馥
編次成書題曰中和集蓋取師之靜室名也
大德丙午秋謁余印可欲壽諸梓開悟後人
余未啓帙先已知群妄掃空一眞呈露謂如
天付之而爲命人受之而爲性至于先天太
極自然金丹光照太虚不假修鍊者漏泄無
餘矣可以窮神知變而深根寧極可以脱胎
神化而復歸無極也抑以見道之有物混成
儒之中和育物釋之指心見性此皆同工異
曲咸自太極中來是故老聖常善救人佛不
輕於汝等周公豈欺我哉覽是集者切忌生
疑當塗南谷杜道堅書于錢塘玄元眞館






中和集卷之一
　　　　(都梁清菴瑩蟾子李道純元素撰)
　　　　(門弟子損菴寳蟾子蔡志頤編)
　玄門宗㫖
　　　　　　動靜無端
太
極
圖
　　　　　　陰陽無始

釋曰圓覺道曰金丹儒曰太極所謂無極而
太極者不可極而極之謂也釋氏云如如不
動了了常知易繫云菽然不動感而遂通丹
書云身心不動以後復有無極眞機言太極
之妙本也是知三教所尚者靜定也周子所
謂主於靜者是也蓋人心靜定未感物時湛
然天埋即太極之妙也一感於物便有偏倚
即太極之變也苟靜定之時謹其所存則天
理常明虚靈不昧動時自有主宰一切事物
之來俱可應也靜定工夫純熟不期然而自
然至此無極之眞復矣太極之妙應明矣天
地萬物之理悉備於我矣
　　　　四正中直
中
和
圖
　　　　發無不中
禮記云喜怒哀樂未發謂之中發而皆中節
謂之和未發謂靜定中謹其所存也故曰中
存而無體故謂天下之大本發而中節謂動
時謹其所發也故曰和發無不中故謂天下
之達道誠能致中和於一身則本然之體虚

而靈靜而覺動而正故能應天下無窮之變
也老君曰人能常清靜天地悉皆歸即子思
所謂致中和天地位萬物育同一意中也和
也感通之妙用也應變之樞機也周易生育
流行一動一靜之全體也予以所居之舍中
和二宇匾名不亦宜乎哉

委
順
圖
身心世事謂之四縁一切世人皆爲縈絆惟
委順者能應之常應常靜何縁之有何謂委
委身寂然委心洞然委世混然委事自然何
謂順順天命順天道順天時順天理身順天
命故能應人心順天道故能應物世順天時
故能應變事順天理故能應機既能委又能
順兼能應則四縁脱灑作是見者常應常靜
常清靜矣
照
妄
圖
古云常滅動心不滅照心一切不動之心皆
照心也一切不止之心皆妄心也照心即道
心也妄心即人心也道心惟微謂微妙而難
見也人心惟危謂危殆而不安也雖人心亦
有道心雖道心亦有人心係乎動靜之間爾
惟允執厥中者照心常存妄心不動危者安
平微者昭著到此有妄之心復矣無妄之道
成矣易曰復其見天地之心乎
　　　太極圖頌
中○者無極而太極也太極動而生陽動極
而靜靜而生陰一陰一陽兩儀立焉○者兩
儀也○者陽動也○者陰靜也陰陽互交而
生四象○者四象動而又動曰老陽動極而
靜曰少陰靜極復動曰少陽靜而又靜曰老
陰四象動靜而生八卦乾一兊二老陽動靜
也離三震四少陰動靜也艮五坎六少陽動
靜也兊七坤八老陰動靜也陰逆陽順一升
一降機緘不已而生六十四卦萬物之道至
是備矣上○者氣化之始也下○者形化之
母也知氣化而不知形化則不能極廣大知
形化而不知氣化則不能盡精微故作頌而
證之
　　　頌二十五章
道本至虚至虚無體窮於無窮始於無始
虚極化神神變生氣氣聚有形一分爲二
二則有感感則有配陰陽互交乾坤定位動
靜不已四象相係健順推盪八卦兹係運五
行而有常定四時而成歲
沖和化醇資始資生在天則斡旋萬象在地
則長養群情
形形相授物物相孕化化生生奠有窮盡
天下萬物生於有有生於無有無錯綜隱顯
相扶
原其始也一切萬有未有不本乎氣推其終
也一切萬物未有不變於形
是知萬物本一形氣也形氣本一神也神本
至虚道本至無易在其中矣
天位乎上地位乎下人物居中自融自化氣
在其中矣
天地物之最巨人於物之最靈天人一也宇
宙在乎手萬化生乎身變在其中矣
人之極也中天地而立命禀虚靈以成性立
性立命神在其中矣
命係乎氣性係乎神潜神於心聚氣於身道
在其中矣
形化則有生有生則有死出生入死物之常
也
氣化則無生無生故無死不生不死神之常
也
形化體地氣化象天形化有感氣化自然
明達高士全氣全神千和萬合自然成眞
眞中之眞玄之又玄無質生質是謂胎仙
欲造斯道將奚所自惟靜惟虚胎仙可冀
虚則無礙靜則無欲虚極靜篤觀化知復
動而主靜實以抱虚二理相須神與道俱
道者神之主神者氣之主氣者形之主形者
生之主
無生則形住形住則氣住氣住則神住神住
則無住是名無住住
金液鍊形玉符保神形神俱妙與道合眞
命寳凝矣性珠明矣元神靈矣胎仙成矣虚
無自然之道畢矣
大哉神也其變化之本歟
　畫前密意
　　易象第一
易可易非常易象可象非大象常易不易大
象無象常易未畫以前易也變易既畫以後
易也常易不易太極之體也可易變易造化
之元也大象動靜之始也可象形名之母也
歷劫寂爾者常易也亘古不息者變易也至
虚無體者大象也隨事發見者可象也所謂
常者莫窮其始莫測其終歷千萬世廓然而
獨存者也所謂大者外包乾坤内充宇宙遍
河沙界湛然圓滿者也常易不易故能統攝
天下無窮之變大象無象故能形容天下無
窮之事易也象也其道之原乎
　　　常變第二
常易不變變易不常其常不變故能應變其
變不常故能體常始終不變易之常也動靜
不常易之變也獨立而不改得其常也周行
而不殆通其變也不知常不足以通變不通
變不足以知常常也變也其易之原乎
　　　體用第三
常者易之體變者易之用古今不易易之體
隨時變易易之用無思無爲易之體有感有
應易之用知其用則能極其體全其體則能
利其用聖人仰觀俯察遠求近取得其體也
君子進德修業作事制器因其用也至於窮
理盡性樂天知命修齊治平紀綱法度未有
外乎易者也全其易體足以知常利其易用
足以通變
　　　動靜第四
剛柔推盪易之動靜陰陽升降氣之動靜奇
偶交重卦之動靜氣形消息物之動靜晝夜
興寢身之動靜至於身之進退心之起滅世
之通塞事之成敗皆一動一靜互相倚伏也
觀其動靜則萬事之變萬物之清可見矣靜
時有存動則有察靜時有主動則可斷靜時
有定動罔不吉靜者動之基動者靜之機動
靜不失其常其道光明矣
　　　屈伸第五
暑往寒來歲之屈伸日往月來氣之屈伸古
往今來世之屈伸至於有無相生難易相成
長短相形高下相傾皆屈伸之埋也知屈伸
相感之道則能盡天下無窮之利也
　　　消息第六
息者消之始消者息之絡息者氣之聚消者
形之散生育長養謂之息歸根復命謂之消
元而亨易之息也利而貞易之消也春而夏
歲之息也秋而冬歲之消也嬰而壯身之息
也老而終身之消也無而有物之息也有而
無物之消也息者生之徒消者死之徒自二
氣肇分以來未有消而不息之埋亦未有息
而不消之物通而知之者燭埋至明者也
　　　神機第七
存乎中者神也發而中者機也寂然不動神
也感而遂通機也隱顯莫測神也應用無方
機也藴之一身神也推之萬物機也吉凶先
兆神也變動不居機也備四德自强不息者
存乎神者也貫三才應用無盡者運其機者
也
　　　智行第八
智者深知其埋也行者力行其道也深知其
埋不見而知力行其道不爲而成不出户知
天下不窺牖見天道深知也自强不息無往
不適力行也知亂於未亂知危於未危知亡
於未亡知禍於未禍深知也存於身而不爲
身累行於心而不爲心役行於世而不爲世
移行於事而不爲事礙力行也深知其理者
可以變亂爲治變危爲安變亡爲存變禍爲
福力行其道者可以致身於壽域致心於玄
境致世於太平致事於大成非大智大行者
其孰能及此
　　　明時第九
通變莫若識時識時莫若通理明理莫若虚
靜虚則明靜則清清明在躬天理昭明天之
變化觀易可見世之時勢觀象可驗物之情
僞觀形可辨麗於形者不能無偶施於色者
不能無辨天將陰雨氣必先蒸山將崩裂下
必先隳人將利害貌必先變譬如巢知風穴
知雨蟄蟲應候葉落知秋又如商人置雉尾
於舟車之上以候陰晴天常晴則尾直堅天
將雨則尾下垂無情之物尚爾而沉人乎今
人不識時變者燭理未明也
　　　正己第十
進德修業莫若正己己一正則無所不正一
切形名非正不立一切事故非正不成日用
平常設施酬酢未有不始於己者一切事事
理理頭頭物物亦未有不自己出者是故進
修之要必以正己爲立基正己接人人亦歸
正正己處事事亦歸正正己應物物亦歸正
惟天下之一正爲能通天下之萬變是知正
己者進修之大用也入聖之階梯也
　　　工夫第十一
清心釋累絶慮忘情少私寡慾見素抱樸易
道之工夫也心清累釋足以盡理慮絶情忘
足以盡性私慾俱泯足以造道素朴純一足
以知天
　　感應第十二
寂然而通無爲而成不見而知易道之感應
也寂然而通無所不通無爲而成無所不成
不見而知無所不知動而感通不足謂之通
爲而後成不足謂之成見而後知不足謂之
知此三者其於感應之道也遠矣誠能爲之
於未有感之於未動見之於未萌三者相須
而進無所感而不通也無所事而不應也無
所住而非利也盡此道者其惟顔子乎
　　　三易第十三
三易者一曰天易一曰聖易三曰心易天易
者易之理也聖易者易之象也心易者易之
道也觀聖易貴在明象象明則入聖觀天易
貴在窮理理窮則知天觀心易貴在行道道
行則盡心不讀聖人之易則不明天易不明
天易則不知心易不知心易則不足以通變
是知易者通變之書也
　　　解惑第十四
氣之消長時之升降運之否泰世之通塞天
易也卦之吉凶爻之得失辭之險易象之貞
晦聖易也命之窮達身之進退世之成敗位
之安危心易也深造天易則知時勢深造聖
易則知變化深造心易則知性命以心易會
聖易以聖易擬天易以天易參心易一以貫
之是名至士
　　　釋疑第十五
變動有時安危在己禍福得喪皆自己始是
故通變者趨時者也趨時者危亦安通變者
亂亦治不失其所守者困亦亨不謹其所行
者豐亦昧晦其明者處明夷而無傷恃其有
者居大有而必害至遠而可應者其志同也
至近而無與者其意乖也至弱而能勝者得
其輔也至剛而無過者有其道也益之用凶
事濟難也睽之見惡人免怨也不怕其德者
無所容不有其躬者無所利獨立自恃者無
功恐懼修省者獲福益於人者人益之利於
人者人利之信於人者人信之惠於人者人
惠之畏凶者無凶畏眚者無眚畏禍者福必
至忽福者禍必至予所謂安危在己復何疑
哉
　　　聖功第十六
聖人所以爲聖者用易而已矣用易所以成
功者虚靜而已矣虚則無所不容靜則無所
不察虚則能受物靜則能應事虚靜久久則
靈明虚者天之象也靜者地之象也自强不
息天之虚也厚德載物地之靜也空闊無涯
天之虚也方廣無際地之靜也天地之道惟
虚惟靜虚靜在己則是天地在己也道經云
人能常清靜天地悉皆歸其斯之謂歟清即
虚也虚靜也者其神德聖功乎

中和集卷之一
中和集卷之二光二
　　　　都梁清菴瑩蟾子李道純元素撰
　　　　門弟子損菴寳蟾子蔡志頤編
　金丹妙訣
　　金丹圖象說
　左四圖法象顯明至道玄玄之㫖
　　　　　　　　　撑天拄地太模糊
安　　　　　　　　誰爲安名號玉爐
爐　　　　　　　　曾向此中經煅鍊
　　　　　　　　　出無入有盡由渠
　　　　　　　　　不無不有不當中

立　　　　　　　　外面虚無裏面空
鼎　　　　　　　　决烈丈夫掀倒看
　　　　　　　　　元來那箇本來紅
　　　　　　　　　威音那畔本來明

還　　　　　　　　昧了皆因着幻形
丹　　　　　　　　若向丹中拈得出
　　　　　　　　　圓陀陀地至虚靈
　　　　　　　　　道本無爲法自然
返　　　　　　　　聖人立象假名圈
本　　　　　　　　平常日用全彰露
　　　　　　　　　打破方知象帝先
　　　二圖訣
取岀　中畫補　還復乾純陽命本固無礙
性珠圓受觸全天理離塵合上禪採鉛知下
手三疊舞胎仙
口
訣

譬
喻
火
候
圖
十一初一子玄宫復初九
　十二初三丑進臨九二
　正初六寅徐進泰九三
　二初八卯沐銀河壯九四
　三十一辰遇玉闕夬九五
　四(十四/望)己止乾上九
　　　望
　五退十六午崙山垢初六
　六十八未退遯六二
　七二十申徐退否六三
　八二十三酉浴絳宫觀六四
　九二十六戌守中剥六五

　十二十八亥戰坤上六


外
藥
圖
内
藥
圖

　　　金丹内外二藥圖說
　外藥可以治病可以長生久視
　内藥可以超越可以出有入無
大凡學道必先從外藥起然後自知内藥高
上之士夙植德本生而知之故不鍊外藥便
鍊内藥
　内藥無爲無不爲外藥有爲有以爲
　内藥無形無質而實有外藥有體有用而實
　無外藥色身上事内藥法身上事
　外藥地仙之道内藥水仙之道
　　　二藥全天仙之道
　外藥了命内藥了性
　　　二藥全形神俱妙
　外藥
　　初關(鍊精/化氣)先要識天癸生時急採之
　　中關(鍊氣/化神)調和眞息周流六虚自太玄
　　　關逆流至天谷穴交合然後下降黃
　　　房入中宫乾坤交姤罷一點落黃庭


　　　上關鍊神還虚(以心鍊念謂之七返/情來歸性謂之九還)
　内藥
　　　　　　　　　内藥乃鍊神之要
　　　　　　　　　形神俱妙與道合眞
　内藥先天一點眞陽是也譬如乾卦　中
　一畫交坤成　坎水是也中一畫本是乾
　金異名水中金總名至精也至精固而復
　祖炁祖炁者乃先天虚無眞一之元炁非
　呼吸之炁如乾　中一畫交坤成坎了却
　交坤中一陰入于乾而成离离中一陰
　本是坤土故異名曰砂中汞是也
　道生一一生二二生三三生萬物
　虚化神神化炁炁化精精化形
　　　已上謂之順
　　萬物含三三歸二二歸一
　　鍊乎至精精化炁炁化神
　　　已上謂之逆(丹書謂順則成/人逆則成丹)
上藥三品精炁神
　體則一用則二何謂體本來三元之大事
　也何謂用内外兩作用是也
内藥
　　先天至精虚無空炁不壞元神
外藥
　　交感精呼吸炁思慮神
　　　一鍊精化氣
　初
　關
　　　二鍊氣化神
　中
　關
　　　三鍊神還虚
　上無
　關爲
　此三段工夫到了則一若向這裏具隻
　眼三教之大事畢矣其或未然細參後事
一鍊精化氣
　　歸道乃水府求玄丹書云癸生須急採
　望遠不堪嘗所謂採者不採之採謂之採
　也茍實有所採坎中一畫如何得升精乃
　先天至靈之化因動而有身身中之至精
　乃元陽也採者採此也譬如乾乃先天
　至靈始因一動交坤而成坎即至靈化元
　精之象也坎爲水坎中一畫元乾金假名
　曰水中金金乃水之母反居水中故曰母
　隱子胎也採鉛消息難形筆舌達者觀雷
　在地中復先王至日閉關商旅不行后不
　省方之語思過半矣餘存口訣
二鍊氣化神
　　崇釋則離宫修定丹書云眞土制眞鉛
　眞鉛制眞汞鉛汞歸土釜身心寂不動斯
　言盡矣既得眞鉛則眞汞何慮乎不凝鍊
　炁之要貴乎運動一闔一闢一往一來一
　升一降無有停息始者用意後則自然一
　呼一吸奪一年之造化即太上云玄牝之
　門是謂天地根綿綿若存用之不勤正此
　義也達者若於乾坤易之門與夫復
　姤之内上留意鍊氣之要備矣
三鍊神還虚
　　工夫到此一箇字也用不着
　　　三五指南圖局說
紫陽眞人悟眞篇詩云三五一都三箇字古
今明者實然希東三南二同成五北一西方
四共之戊己還從生數五三家相見結嬰兒
嬰兒是一含眞氣十月胎成入聖基只此五
十六宇貫徹諸子百家丹經子書若向這裏
具隻眼參學事畢其或未然向注脚下商量
　　三五一都三箇字三元五行一氣也古
　今明者實然希亘古亘今知者鮮矣東三
　南二同成五東三木也南二火也木生火
　木乃火之母兩性一家故曰同成五也北
　一西方四共之北一水也西四金也金生
　水金乃水之母兩性一家故曰共之戊己
　還從生數五者土之生數也五居中無偶
　自是一家所謂三家相見者三元五行混
　而爲一也故曰三家相見結嬰兒所謂嬰
　兒者亦是假名純一之義也故曰嬰兒是
　一舍眞氣也十月胎成入聖基者三百日
　胎二八兩藥烹之鍊之成之熟之超凡入
　聖之大功也故曰入聖基也
　　以一身言之東三木也我之性也西四
　金也我之情也南二火也我之神也北一
　水也我之精也性乃心之主心乃神之舍
　性與神同係乎心東三南二同成五也精
　乃身之主身者情之係精與情同係乎身
　北一西方四共之也戊己中土意也四象
　五行意爲之主宰意無偶自是一家也修
　鍊之士收拾身心意則自然三元五行混
　而爲一也丹書云收拾身心爲採藥正謂
　此也收拾身心之要在乎虚靜虚其心則
　神與性合靜其身則精與情寂意大定則
　三元混一此所謂三花聚五氣朝聖胎凝
　　情合性謂之金木併精合神謂之水火
　交意大定謂之五行全丹書云鍊精化氣
　爲初關身不動也鍊氣化神爲中關心不
　動也鍊神化虚爲上關意不動也心不動
　東三南二同成五也身不動北一西方四
　共之也意不動戊己還從生數五也身心
　意合即三家相見結嬰兒也作是見者金
　丹之能事畢矣神仙之大事至是盡矣至
　於丹書種種法象種種異名並不外乎身
　心意也雖然猶有不能直下會意者今立
　異名法象圖局于後具眼者流試着眼看
譬
喻
圖













身心意曰三家精氣神曰三元精神魂魄意
曰五氣鉛汞銀砂土曰五行三家相見曰胎
圓三元合一曰丹成(大德三年純陽誕日/書于鑾江中和菴)
　　　玄關一竅(贈門/人)
夫玄關一竅者至亥至要之機關者非印堂
非𩕄門非肚臍非膀胱非兩腎非腎前臍後
非兩腎中間上至頂門下至脚跟四大一身
才着一處便不是也亦不可離了此身向外
尋之所以聖人只以一中宇示人只此中宇
便是也我設一喻令爾易知且如傀儡手足
舉動百様趨蹌非傀儡能動是絲線牽動雖
是線上關捩却是弄傀儡底人牽動咦還識
這箇弄傀儡底人麽休更疑惑我直說與汝
等傀儡比此一身絲線比亥關弄傀儡底人
比主人公一身手足舉動非手足動是玄關
使動雖是亥關動却是主人公使教玄關動
若認得這箇動底關捩又奚患不成仙乎
　　　試金石
夫金丹者虚無爲體清靜爲用無上至眞之
妙道也世鮮知之人鮮行之於是聖人用方
便力開善誘門强立名象著諸丹書接引後
學蓋欲來者誦言明埋嘿識濳通則行之頓
超眞境奈何後學不窮其理執着筌蹄妄引
百端支離萬狀將至道碎破爲曲徑旁蹊三
千六百良不得其傳故也況今之無知淺學
將聖人經㫖妄行箋注乖訛尤甚安得不悮
後來雖苦志之士亦不能辨其邪正深可憐
憫予因是事故作此試金石而辨其眞僞俾
諸學者不被眩惑决然無疑直超道岸聖師
曰道法三千六百門人人各執一爲根誰知
些子玄微處不在三千六百門予謂祖師老
婆心切故作是詩也若復有人作如是見者
大地皆黄金其或未然須當試過於是乎書





　　　最上一乗無上至眞之妙
　　傍門九品
　　　下三品
御女房中三峯採戰食乳對爐女人爲鼎天
癸爲藥産門爲生身處精血爲大丹頭鑄雌
雄劍立陰陽爐謂女子爲純陽措月經爲至
寳採而餌之爲一月一還用九女爲九鼎爲
九年九返令童男童女交合而採初精取陰
中黍米爲玄珠至於美金花弄金槍七十二
家强兵戰勝多入少出九淺一深如此邪謬
謂之泥水丹法三百餘條此大亂之道也乃
下品之下邪道也
又有八十四家接法三十六般採陰用胞衣
爲紫河車鍊小便爲秋石食自己精爲還元
捏尾閭爲閉關夫婦交合使精不過爲無漏
採女經爲紅圓子或以五金八石修鍊爲丸
令婦人服之十月後産肉塊爲至藥採而服
之如此謬術不欲盡舉約有三百餘條乃下
品之中外道也
又有諸品丹竈爐火燒爇五金八石勾庚乾
汞點茅燒艮撥灰弄火至於靈砂外藥三遜
五假金石草木服餌之法四百餘條乃下品
之上外道也
　右下三品共一千餘條貪淫嗜利者行之
　　　中三品
休糧辟穀忍寒食穢服餌椒木曬背卧冰日
持一齋或清齋或食物多爲奇特或飲酒不
醉爲驗或减食爲抽添或不食五味而食三
白或不食煙火食或飮酒食肉不藉身命自
謂無爲或翻滄倒海種種捏怪乃中品之下
也
吞霞服氣採日月精華吞星曜之光服五方
之氣或採水火之氣或存思注想遨遊九州
爲運用或想身中二氣化爲男女象人間夫
婦交採之狀爲合和一切存想種種虚妄等
法乃中品之中也
傳授三歸五戒看誦修習傳信法取報應行
考赴取歸程歸空十信三際九接膽星禮斗
或持不語或打勤勞持守外功已上有爲乃
中品之上漸次近道也
　右三品一千餘條行之不怠漸入佳境勝
　别留心
　　　上三品
定觀鑒形存思吐納摩撫消息八段錦六字
氣視頂門守臍蔕吞津液攪神水或千口木
爲活或指舌爲赤龍或擦身令熱爲火候或
一呵九摩求長生或鍊稠唾爲眞種子或守
丹田或兜外腎至於煮海觀鼻以津精涎沫
爲藥乃上品之下也
閉息行氣屈伸導引摩腰腎守印堂運雙晴
揺夾脊守臍輪或以雙晴爲日月或以眉間
爲玄關或叩齒爲天門或想元神從頂門出
入或夢游仙境或默朝上帝或以昏沉爲入
定或數息爲火候或想心腎黑白二氣相交
爲既濟乃上品之中也
般精運氣三火歸臍調和五臟十六觀法固
守丹田服中黄氣三田還返補腦還精雙提
金井夾脊雙關握固内視種種般運乃上品
之上也
　右三品一千餘條中士行之亦可却病
　　　漸法三乗
下乗者以身心爲鼎爐精氣爲藥物心腎爲
水火五臟爲五行肝肺爲龍虎精爲眞種子
以年月日時行火候嚥津灌溉爲沐浴口鼻
爲三要腎前臍後爲玄關五行混合爲丹成
此乃安樂之法其中作用百餘條若能忘情
亦可養命(與上三品稍/同作用處别)
中乗者乾坤爲鼎器坎離爲水火烏兔爲藥
物精神魂魄意爲五行身心爲龍虎氣爲眞
種子一年寒暑爲火候法水溉灌爲沐浴内
境不出外境不入爲固濟太淵絳宫精房爲
三要泥丸爲玄關精神混合爲丹成此中乗
養命之法其中作用數十條與下乗大同小
異若行不怠亦可長生久視
上乗者以天地爲鼎爐日月爲水火陰陽爲
化機鉛汞銀砂土爲五行性情爲龍虎念爲
眞種子以心鍊念爲火候息念爲養火含光
爲固濟降伏内魔爲野戰身心意爲三要天
心爲玄關情來歸性爲丹成和氣薰蒸爲沐
浴乃上乗延生之道其中與中乗相似作用
處不同亦有十餘條上士行之始終如一可
證仙道
　　　最上一乗
夫最上一乗無上至眞之妙道也以太虞爲
鼎太極爲爐清靜爲丹基無爲爲丹母性命
爲鉛汞定慧爲水火窒慾懲忿爲水火交性
情合一爲金木併洗心滌慮爲沐浴存誠定
意爲固濟戒定慧爲三要中爲玄關明心爲
應驗見性爲凝結三元混一爲聖胎性命打
成一片爲丹成身外有身爲脫胎打破虚空
爲了當此最上一乗之妙至士可以行之功
滿德隆直超圓頓形神俱妙與道合眞

中和集卷之二










中和集卷之三光三
　　　　都梁清菴瑩蟾子李道純元素撰
　　　　門弟子損菴寳蟾子蔡志頤編
　問答語錄
　　潔菴瓊蟾子程安道問三教一貫之道
瑩幨子宴坐幨窟是夜寒光清氣眞潔可掏
門人瓊幨子猛思生死事大神仙不可不敬
慕功行不可不專修稽首拜問曰弟子嘗聞
自古上聖高眞歷代仙師皆因修眞而成道
必以鉛汞爲金丹之根蒂不知鉛汞是何物
師曰夫鉛汞者天地之始萬物之母金丹之
本也非凡鉛黑錫水銀宋砂奈何謬者不知
眞玄私意揣度惑瓌後學徒費歲時擔閣一
生深可憐憫若不遇眞師點化皆妄爲矣紫
陽眞人曰饒君聰慧過顔閔不遇眞師莫强
猜正謂此也我今爲汝指出眞鉛眞汞身心
是也聖師云身心兩箇宇是藥也是火也又
云要知産藥川源處只在西南是本鄉西南
者坤也坤屬身身中之精乃陰中之陽也如
乾中一爻入坤而成坎外陰内陽外柔内剛
外坤内乾坎水之中有乾金故强名曰水中
金也夫汞者心中之氣也陽中之陰也如坤
中一爻入乾而成離外陽内陰外剛内柔外
乾内坤離火之中有坤土故强名曰砂中汞
也精氣感合之妙故强名立象以鉛汞喻之
使學者知有體用耳以此推之無出身心兩
宇身心合一之後鉛汞皆無也
問如何是抽添曰身不動氣定謂之抽心不
動神定謂之添身心不動神凝氣結謂之還
元所以取坎中之陽補離中之陰而成乾謂
抽鉛添汞也
問如何是烹鍊曰身心欲合未合之際若有
一毫相撓便以剛决之心敵之爲武鍊也身
心既合精氣既交之後以柔和之心守之爲
文烹也此理無他只是降伏身心便是烹鉛
鍊汞也忘情養性虚心養神萬縁頓息百慮
俱澄身心不動神凝氣結是謂丹基喻曰聖
胎也以上異名只是以性攝情而已性寂情
冥照見本來抱本還虚歸根復命謂之丹成
也喻曰脱胎
問諸丹經云用工之妙要在玄關不知玄關
正在何處曰玄關者至玄至妙之機關也寧
有定位着在身上即不是離了此身向外尋
求亦不是泥於身則着於形泥於外則着於
物夫玄關者只於四大五行不着處是也余
今設一譬喻令汝易於曉會且如傀儡手足
舉動百般舞蹈在乎線上關捩實由主人使
之傀儡比得人之四大一身線比得玄關抽
牽底主人比得本來眞性傀儡無線則不能
動人無玄關亦不能運動汝但於二六時中
行住坐卧着工夫向内求之語默視聽是箇
甚麽若身心靜定方寸湛然眞機妙應處自
然見之也易繫云寂然不動即玄關之體也
感而遂通即玄關之用也自見得玄關一得
求得藥物火候三元八卦皆在其中矣時人
若以有形着落處爲玄關者縱勤功苦志事
終不成欲直指出來恐汝信不及亦不得用
須是自見始得譬如儒家先天之學亦要默
而識之孟子云浩然之氣塞乎天地之間曰
難言也且難言之妙非玄關乎且如釋氏不
立文宇教外别傳使人神領意會謂之不傳
之妙能知此理者則能一徹萬融也
問或謂崇釋與修道可以斷生死出輪迴學
儒可盡人倫不能了生死豈非三教異同乎
曰達理者奠患生死耶且如窮理盡性以至
於命原始返終知周萬物則知生死之說所
以性命之學實儒家正傳窮得理徹了然自
知豈可不能斷生死輪迴乎且如羲皇初畫
易之時體天設教以道化人未嘗有三教之
分故曰皇天無二道聖人無兩心當來初畫
一者象太極也有一便有二象兩儀也一者
陽也一者陰也一陰一陽之謂道仰則觀於
天上畫一畫以象天俯則察於地下畫一畫
以象地中畫一畫以象人故三畫以成乾三
象三才也兩乾斷而成坤　象六合也故曰
立天之道曰陰與陽立地之道曰柔與剛立
人之道曰仁與義兼三才而兩之故六畫而
成坤以一身言之立天之道曰陰與陽心之
神氣也立地之道曰柔與剛身之形體也立
人之道曰仁與義意之情性也心身意象乾
三才也神氣性情形體象坤之六合也易曰
遠取諸物近取諸身此之謂也
問繫辭云六畫而成卦先生云六畫而成坤
者何也曰汝未知之若謂六畫而成卦者文
王重卦也文王未重卦之前豈可謂無三才
六合乎先賢云立天之道曰陰與陽天之乾
坤也立地之道曰柔與剛地之乾坤也立人
之道曰仁與義人之乾坤也以此推之乾坤
兩卦三才六合備矣又豈以重卦言之哉所
謂六畫而成卦者重卦之後名爲後天卦也
問若謂未重卦之前三才六合備矣而繫辭
云以制器者尚其象未必因器而設象因象
而制器乎曰因象而制器
問三皇以下聖人制器皆以重卦言之若謂
因象制器文王未重易之前豈有重卦之名
乎曰非也前賢云須信畫前元有易所以文
王未重卦之前六十四卦俱備
問卦若不重六十四卦從何而得曰變卦所
生也一卦變八卦八卦變六十四卦且如乾
卦三爻上兩爻少陽下一爻老陽支出巽卦
來陽變爲陰乾之巽天風媚也舉此一卦諸
卦皆然
問卦不重而有六十四卦文王如何又重之
曰卦不重而變六十四卦乃羲皇心法道統
正傳誘萬世之下學者同入聖門重卦而生
六十四卦者乃文王周孔立民極正人倫使
世人趨吉避凶立萬世君臣父子之綱耳故
性命之學不敢輕明於言亦不忍隱斯道孔
子微露於係辭濓溪發明於太極通書也蓋
欲來者熟咀之而自得之此學不泯其傳矣
問一陰一陽之謂道如何說曰陰陽者乾坤
也乾坤出於太極太極判而兩儀立焉兩儀
天地也不言天地而言乾坤者貴其用不貴
其體也或曰乾陽也坤陰也如何又云天地
曰天地即乾坤也乾坤即陰陽也陰陽一太
極也太極本無極也以太極言之則曰天地
以易言之則曰乾坤以道言之則曰陰陽若
以人身言之天地形體也乾坤性情也陰陽
神氣也以法象言之天龍地虎也乾馬坤牛
也陽烏陰兔也以金丹言之天鼎地爐也乾
金坤土也陰汞陽鉛也散而言之種種異名
合而言之一陰一陽也修仙之人鍊鉛汞而
成丹者即身心合而還其本初陰陽合而復
歸太極也
問三五一是何也曰三元五行也東三南二
是一箇五北一西四是兩箇五中土是三箇
五是謂三五也以人身言之性三神二是一
箇五情四精一是兩箇五意五是三箇五也
三五合一則歸太極身心意合一則成聖胎
也紫陽眞人云三五一都三箇字(三元五行/一氣是也)
古今明者實然稀(世鮮/知之)東三南二同成五(東/三)
(性也南/二神也)北一西四方共之(北一精也/西四情也)戊己還
從生數五(土數五/意也)三家相見結嬰兒(三家者/身心意)
(也嬰兒者三五/合一而成用也)嬰兒是一含眞氣(嬰兒是眞/一之異名)
(太一含/眞也)十月胎圓入聖基(工夫十月脱出凡/胎超凡入聖也)
以此求之金丹之道實入聖基也
問係辭云天地設位易行乎中如何曰天地
設位人生於中是謂三才故人與物生生而
不息所以不言人與物而言易者聖人言乾
坤易之門隨時變易以從道也如金丹以乾
坤爲鼎器者天地設位也以陰陽爲化機者
即易行乎中也元始採藥無窮行火候之不
息也
問闢户謂之乾闔户謂之坤一闔一闢謂之
變如何曰一闔一闢者一動一靜也乾陽坤
陰如門户之闔闢即乾坤易之門也且如陰
陽互動互靜機緘不已元亨利貞定四時成
歲變者變易也至道與神氣混混淪淪周乎
三才萬物闔闢無窮致廣大而盡精微矣以
一身言之呼吸是矣呼則接天根是謂之闢
吸則接地根是謂之闔一呼一吸化生金液
是謂之變闔闢呼吸即玄牝之門天地之根
矣所謂呼吸者非口鼻呼吸乃眞息闔闢也
問乾道成男坤道成女如何曰乾父也坤母
也乾初爻交坤而成震震初索而得男是謂
長男坤初爻交乾而成巽巽初索而得女是
謂長女乾中爻交坤而成坎坎再索而得男
是謂中男坤中爻交乾而成離離再索而得
女是謂中女乾三爻交坤而成艮艮三索而
得男是謂少男坤三爻交乾而成兊兊三索
而得女是謂少女乾生三男坤生三女乾坤
共生六子是謂八卦以身言之初受胎時禀
父母精華而成此身精華者丹經喻曰天壬
地癸也初交合時天壬先至地癸隨至癸裹
壬則成男子地癸先至天壬隨至壬裹癸則
成女子壬癸偶然齊至則成雙胎壬先至癸
遲至癸先至壬遲至俱不成胎也故曰乾道
成男坤道成女夫天壬地癸者乃天地元精
元氣也亦丹經所云坎戊離己異名鉛汞也
節之於外則成人益之於内則成丹肚人不
知生男生女實由命分中得不由人力若不
斷淫絶慾自爲修養苴待精華耗謁早至夭
亡大可借也又豈知寡慾而得男女貴而壽
多慾而得男女濁而夭
問形而上者謂之道形而下者謂之器如何
曰形而上者無形質形而下者有體用無形
質者係乎性汞也有體用者係乎命鉛也總
而言之無出身心也
問聖人以易洗心退藏於密密是何也曰誠
之至也易理致廣大而盡精微聖人玩味其
理洗心滌慮藏於極誠矣
問書云人心惟危道心惟微惟精惟一允執
厥中不知中如何執曰執者一定之辭中者
正之中也道心微而難見人心危而不安雖
至人亦有人心雖下愚亦有道心苟能心常
正得中所以微妙而難見也若心稍偏而不
中所以危殆而不安也學仙之人擇一而守
之不易常執其中自然危者安而微者著矣
金丹用中爲玄關者亦是這箇道理
問上天之載無聲無臭如何曰誠之昭著雖
無聲可聞無臭可知天道亦不可掩如道經
云大量玄玄亦是眞之至也
問不識不知順帝之則如何曰聖人生而知
之默而順之天埋所謂不思而得不勉而中
得無爲自然之道也此則中庸所謂誠而明
也若謂明而誠正是聖人之教耳學道之人
夙有根器一直了性自然了命也此生而知
之也根器淺薄者不能一苴了性自教而入
從有至無自粗達妙所以先了命而後了性
也此學而知之也
問夫子飯蔬食飮水曲肱而枕之樂亦在其
中矣夫子樂在何處曰夫子所樂者天所知
者命故樂天知命而不憂雖匡人所逼猶且
弦歌自娱於易得不遠復以修身復見天地
之心窮理盡性以至於命此金丹之妙也
問顔子簞瓢之樂如何曰顔子得夫子樂天
知命不憂之理故不改其樂也所以如愚心
齋坐忘黜聰明去智慮庶乎屢空亦金丹之
妙也
問曾子被破褐而頌聲滿天地天子不得而
臣諸侯不得而友是如何曰曾子一唯之妙
口耳俱忘所以修身齊家治國平天下得一
貫之道
問子路問死夫子答曰未知生焉知死是如
何曰生死乃晝夜之常知有晝則知有夜易
云原始返終則知死生之說丹書云父母未
生已前是金丹之基釋云未有此身性在何
處以此求之三教入處只要原其始自知其
絡泝其流而知其源人能窮究此身其所從
來生死自然都知也汝曾看太極圖否太極
未判之前是甚麽若窮得透則知此身之前
原始可以要終也
問太極未判其形若鷄子鷄子之外是甚麽
曰太虚也凡人受氣之時形體未分亦如鷄
子既生之後立性立命一身之外皆太虚也
問人在母腹中時還有性否曰腹中穢污靈
性豈存得住又問懷胎五七箇月其胎忽動
莫非性乎曰非性也一氣而已人在腹中時
隨母呼吸一離母胎立性立命便自有天地
且如蛇斬作兩段前尚走尾尚活又有人煮
蟹既熟遺下生脚尚動豈性也汝究此理則
知氣動也非性也
問語云吾道一以貫之如何曰聖人言身中
一天埋可以貫通三才三教萬事無不備矣
如釋氏無我無人無衆生無壽者道教了一
萬事畢皆一貫也
問肚尊拈花示衆獨迦葉微笑肚尊云吾有
正法眼藏涅槃妙心分付摩訶迦葉不知微
笑者何事曰肚尊拈花示衆衆皆不見佛心
獨迦葉見佛心之妙所以微笑故肚尊以心
外之妙分付與迦葉也
問達摩西來不立文宇苴指人心見性成佛
如何是見性曰達磨以眞空妙理眞指人心
見性者使人轉物情空自然見性也豈在乎
筆舌傳之哉
問儒有先天易釋有般若經道有靈寳經莫
非文宇乎曰非也皆聖人以無言而形於有
言顯眞常之道也釋教一大藏教典及諸家
語録因果儒教九經三傳諸子百家道教洞
玄諸品經典及諸丹書是入道之徑路超昇
的梯階若至極處一箇宇也使不着汝問余
數事亦只是過河之筏向上一着當於言句
之外求之或築着磕着悟得透得復歸於太
極圓明覺照虚徹靈通性命雙全形神俱妙
虚空同體仙佛齊肩亦不爲難
問先生云三教一理極荷開發但釋氏涅槃
道家脱胎似有不同處曰涅槃與脱胎只是
一箇道理脱胎者脱去凡胎也豈非涅槃乎
如道家鍊精化氣鍊氣化神鍊神還虚即抱
本歸虚與釋氏歸空一理無差别也又問脱
胎後還有造化麽曰有造化在聖人云身外
有身未爲奇特虚空粉碎方露全眞所以脱
胎之後正要脚踏實地直待與虚空同體方
爲了當且如佛云眞空儒曰無爲道曰自然
皆抱本還元與太虚同體也執着之徒疇克
知此一貫之道哉潔菴曰先生精造金丹之
妙道融通三教之玄機隨問隨答極玄極妙
豈敢自祕當刊諸梓與同志之士相與開發
隋珠趙璧自有識者
趙定菴問答
師曰前代祖師高眞上聖有無上至眞之道
留傳在世度人汝還知否定菴曰弟子初進
玄門至愚至蠢蒙師收録千載之幸也無上
正眞之道誠未知之望師開發師曰無上正
眞之道者無上可上玄之又玄無象可象不
然而然至極至妙之謂也聖人强名曰道自
古上仙皆由此處了達未有不由是而修證
者聖師口口歷代心心相傳所授金丹之㫖
乃無上正眞之妙道也定菴曰無上正眞之
妙喻爲金丹其埋云何師曰金者堅也丹者
圓也釋氏喻之爲圓覺儒家喻之爲太極初
非别物只是本來一靈而已本來眞性永劫
不壞如金之堅如丹之圓愈鍊愈明釋氏曰
○此者眞如也儒曰○此者太極也吾道曰
○此乃金丹也體同名異易曰易有太極是
生兩儀太極者虚無自然之謂也兩儀者一
陰一陽也陰陽天地也人生於天地之間是
謂三才三才之道一身備矣太極者元神也
兩儀者身心也以丹言之太極者丹之母也
兩儀者眞鉛眞汞也所謂鉛汞者非水銀朱
砂硫黃黑錫草木之類亦非精津涕唾心腎
氣血乃身中元神身中元氣身不動精氣凝
結喻之曰丹所謂丹者身也○者眞性也丹
中取出○者謂之丹成所謂丹者非假外而
造作由所生之本而成正眞也世鮮知之今
之修丹之士多不得其正傳皆是向外尋求
隨邪背正所以學者多而成者少也或鍊五
金八石或鍊三遜五假或鍊雲霞外氣或鍊
日月精華或採星曜之光或想空中丸塊而
成丹或想丹田有物而爲丹或肘後飛金精
或眉間存想或還精補腦或運氣歸臍乃至
服穢吞精納新吐故八段錦六字氣揺夾脊
絞轆轤閉尾閭守臍蒂採天癸鍛秋石屈伸
導引撫摩消息默朝上帝舌拄上腭三田還
返閉息行氣三火聚於膀胱五行攢於苦海
如斯小法何啻千門縱勤功採取絡不能成
其大事經云正法難遇多迷眞道多入邪宗
此之謂也夫至眞之要至簡至易難遇易成
若遇至人點化無不成就定菴曰弟子夙生
慶幸得遇老師幸沾法乳金丹之要望賜點
化師曰汝今諦聽當爲汝談夫鍊金丹者全
在奪天地造化以乾坤爲鼎器日月爲水火
陰陽爲化機烏兔爲藥物仗天罡之斡運斗
柄之推遷採藥有時運符有則進火退符體
一年之節候抽鉛添汞象一月之虧盈攢簇
五行合和四象追二氣歸黄道會三性於元
宫返本還元歸根復命功圓神備凡蛻爲仙
謂之丹成也定菴曰天地造化誠恐難奪師
曰無出一身奚難之有天地形體也水火精
氣也陰陽身心也烏兔性情也所以形體爲
鼎爐精氣爲水火情性爲化機身心爲藥材
聖人恐學者無以取則遂以天地喻之人身
與天地造化無有不同處身心兩箇宇是藥
也是火所以天魂地魄乾馬坤牛陽鉛陰汞
坎男離女日烏月兔無出身心兩字也天罡
斡運者天心也丹書云人心若與天心合顚
倒陰陽止片時又云以心觀道道即心也以
道觀心心即道也斗柄推遷者玄關也夫玄
關者至玄至妙之機關也今之學者多泥於
形體或云眉間或云臍輪或云兩腎中間或
云臍後腎前或云膀胱或云丹田或云首有
九宫中爲玄關或指産門爲生身處或指口
鼻爲玄牝皆非也但着在形體上都不是亦
不可離此一身向外尋求諸丹經皆不言正
在何處者何也難形筆舌亦說不得故曰玄
關所以聖人只書一中字示人此中宇玄關
明矣所謂中者非中外之中亦非四維上下
之中不是在中之中釋云不思善不思惡正
恁麽時那箇是自己本來面目此禪家之中
也儒曰喜怒哀樂未發謂之中此儒家之中
也道曰念頭不起處謂之中此道家之中也
此乃三教所用之中也易曰寂然不動中之
體也感而遂通中之用也老子云致虚極守
靜篤萬物並作吾以觀其復易云復其見天
地之心且復卦一陽生於五陰之下陰者靜
也陽者動也靜極生動只道動處便是玄關
也汝但於二六時中舉心動念處着工夫玄
關自然見也見得玄關藥物火候運用抽添
乃至脱胎神化並不出此一竅採藥者採身
中眞鉛眞汞也藥生有時非冬至非月生非
子時祖師云鍊丹不用尋冬至身中自有一
陽生又云鉛見癸生須急採金逢望遠不堪
嘗以此求之身中癸生一陽時也便可下手
採之二氣交合之後要識持盈不可太過望
遠不堪嘗也進火退符無以取則遂以一年
節候寒暑往來以爲火符之則又以一月盈
虧以明抽添之㫖且如冬至一陽生復卦十
二月二陽臨卦正月三陽泰卦二月四陽大
壯卦三月五陽夬卦四月純陽乾卦陽極陰
生五月一陰媚卦六月二陰遯卦七月三陰
否卦八月四陰觀卦九月五陰剥卦十月純
陰坤卦陰極陽生周而復始此火符進退之
機奈何學者執文泥象以冬至日下手進火
夏至退符二八月沐浴尤不知其要也聖人
見學者錯用心志又以一年節候促在一月
之内以朔望象冬夏至以兩弦比二八月以
兩日半准一月以三十日准一年世人又着
在月上又以一月盈虧促在一日以子午體
朔望以卯酉體二弦學者又着在日上近代
眞師云一刻之工夫自有一年之節候又曰
父母未生以前烏有年月日恃此聖人誘喻
初學勿錯用心奈何執着之徒不窮其理執
文泥象徒爾勞心余今直指與汝身中癸生
便是一陽也陽升陰降便是三陽也陰陽分
是四陽體二月如上弦比卯恃宜沐浴然後
進火陰陽交神氣合六陽也陰陽相交神氣
混融之後要識持盈不知止足前功俱廢故
曰金逢望遠不堪嘗然後退符象一陰乃至
陰陽分象三陰陰陽伏位宜沐浴象八月比
下弦如酉恃也然後退至六陰陰極陽生頃
刻之間一周天也汝但依而行之久久工夫
漸凝漸結無質生質結成聖胎謂之丹成也
定菴曰下手工夫周天運用已蒙開發種種
異名不能盡知望師指示師曰異名者只是
譬喻無出身心兩字下工之際凝耳韻含眼
光緘舌氣調鼻息四大不動使精神魂魄意
各安其位謂之五氣朝元運入中宫謂之攢
簇五行心不動龍吟身不動虎嘯身心不動
謂之降龍伏虎龍吟則氣固虎嘯則精固握
固靈根也以精氣喻之龜蛇以身心喻之龍
虎龜蛇打成一片謂之合和四象以性攝情
謂之金木併以精御氣謂之水火交木與火
同源兩性一家東三南二同成五也水與金
同源兩性一家北一西方四共之也土居中
宫屬意自己五數戊己還從生數五心身意
打成一片三家相見結嬰兒總謂之三五混
融也鍊精化氣鍊氣化神鍊神還虚謂之三
花聚鼎又謂之三關今之學人多指尾閭夾
脊玉枕爲三關者只是功法非至要也舉心
動念處爲玄牝今人指口鼻者非也身心意
爲三要心中之性謂之砂中汞身中之氣謂
之水中金金本生水乃水之母金反居水中
故曰母隱子胎外境勿令入内境勿令出謂
之固濟寂然不動謂之養火虚無自然謂之
運用存誠篤志謂之守城降伏内魔謂之野
戰眞汞謂之垞女蓂鉛謂之嬰兒胎意謂之
黃婆性情謂之夫婦澄心定意性寂神靈二
物成團三元輻輳謂之成胎愛護靈根謂之
温養所謂温養者如龍養珠如鷄覆子謹謹
護持勿令差失毫髪有差前功俱廢也陽神
出殻謂之脱胎歸根復命還其本初謂之超
脱打破虚空謂之了當也定菴曰金丹成恃
還可見否答曰可見曰有形否曰無形問曰
既無形如何可見答曰金丹只是强名豈有
形乎所謂可見者不可以眼見釋曰於不見
中親見親見中不見道經云視之不見聽之
不聞斯謂之道視之不見未嘗不見聽之不
聞未嘗不聞所謂可見可聞非耳目所及也
心見意聞而已譬如大風起入山撼木入水
揚波豈得謂之無觀之不見搏之不得豈得
謂之有金丹之體亦復如是所以鍊丹之初
有無互用動靜相須乃至成功諸縁頓息萬
法皆空動靜俱忘有無俱遣始得玄珠成象
太一歸眞也性命雙全形神俱妙出有入無
逍遥雲際果證金仙也所以經典丹書種種
異名接引學人從粗達妙漸入佳境及至見
性悟空其事却不在紙上譬若過河之舟濟
度斯民既登彼岸舟船無用矣前賢云得兔
忘蹄得魚忘筌此之謂也且余今語此授汝
却不可執在言上但只細嚼熟玩其未窮究
本源荀或一言之下心地開通直入無爲之
境是不難也更有向上機關未易輕述當於
言外求之
　　　金丹或問
予觀丹經子書後人箋注取用不一或着形
體或泥文墨或以清凈爲苦空或以汞鉛爲
有象所見不同後人豈得不惑殊不知至道
則一豈有二哉又近來丹書所集多是傍門
如解七返九還寅子數坤申之類不亦謬乎
予今將丹書中精要集成或問三十六則以
破後人之惑達者味之
或問何謂九還曰九乃金之成數還者還元
之義則是以性攝清而已情屬金情來歸性
故日九還丹書云金來歸性初乃得稱還丹
此之謂也若以子數至申爲九還者非也
或問何謂七返曰七乃火之成數返者返本
之義則是鍊神還虚而已神屬火鍊神返虚
故曰七返或以寅至申爲七返非也悟眞篇
云休將寅子數坤申只要五行繩準正謂此
也
或問何謂三關曰三元之機關也鍊精化氣
爲初關鍊氣化神爲中關鍊神還虚爲上關
或指尾閭夾脊玉枕爲三關者只是工法非
至要也登眞之要在乎三關豈有定位存乎
口訣
或問何謂玄關曰至玄至妙之機關也初無
定位今人多指臍輪或指頂門或指印堂或
指兩腎中間或指腎前臍後已上皆是傍門
丹書云玄關一竅不在四維上下不在内外
偏傍亦不在當中四大五行不着處是也
或問何謂三宫曰三元所居之宫也神居乾
宫氣居中宫精居坤宫今人指三田者非也
或問何謂三要曰歸根之竅復命之關虚無
之谷是謂三要或指口鼻爲三要者非也
或問何謂玄北曰谷神不死是謂玄北或指
口鼻者非也紫陽眞人云念頭起處爲玄北
斯言是也予謂念頭起處乃生死之根豈非
玄北乎雖然亦是工法最上一乗在乎口訣
或問何謂眞種子曰天地未判之先一點靈
明是也或謂人從一氣而生以氣爲眞種子
或謂因念而有此身以念爲眞種子或謂禀
二五之精而有此身以精爲眞種子此三說
似是而非釋云無量劫來生死本癡人唤作
本來眞此之謂也
或問何謂鼎爐曰身心爲鼎爐丹書云先把
乾坤爲鼎器次搏烏兔藥來烹乾心也坤身
也今人外面安爐立鼎者謬矣
或問何謂藥物曰眞鉛眞汞爲藥物只是本
來二物是也
或問何謂内藥何謂外藥曰鍊精鍊氣鍊神
其體則一其用有二交感之精呼吸之氣思
慮之神皆外藥也先天至精虚無空氣不壞
元神此内藥也丹書云内外兩般作用正謂
此也
或問敲竹唤龜吞玉芝如何說曰敲竹者息
氣也唤龜者攝精也鍊精化氣以氣攝精精
氣混融結成玉芝採而吞之保命也
或問鼓琴招鳳飲刀圭如何說曰鼓琴者虚
心也招鳳者養神也虚心養神心明神化二
土成圭採而飲之性圓明也
或問如何是五氣朝元曰身不動精固水朝
元心不動氣固火朝元性寂則魂藏木朝元
情忘則魄伏金朝元四大安和則意定土朝
元此之謂五氣朝元也
或問何謂黃婆曰黃者中之色婆者母之稱
萬物生於土土乃萬物之母故曰黃婆人之
胎意是也或謂脾神爲黃婆者非也
或問何謂金公曰以理言之乾中之陽入坤
成坎坎爲水金乃水之父故曰金公以法象
言之金邊着公字鈆也
或問坎爲太陰如何喻嬰兒曰坎本坤之體
故曰太陰因受乾陽而成坎爲少陽故喻之
爲嬰兒謂負陰抱陽也
或問離爲太陽却如何喻爲垞女曰離本乾
之體故曰太陽因受坤陰而成離爲少陰故
喻之爲姹女謂雄裏懷雌也
或問何謂眞金曰金乃元神也歷劫不壞愈
鍊愈明故曰眞金
或問如何是子母曰水中金也金爲水之母
金藏水中故母隱子胎也則是神乃身之母
神藏於身喻爲母隱子胎
或問何謂賓主曰性是一身之主以身爲客
今借此身養此性故讓身爲主丹書云饒他
爲主我爲賓此之謂也
或問何謂先天一氣曰天地未判之先一靈
而已身中一點眞陽是也以其先乎覆載故
名先天
或問何謂水火曰天以日月爲水火易以坎
離爲水火禪以定慧爲水火聖人以明潤爲
水火毉道以心腎爲水火丹道以精氣爲水
火我今分明指出自己一身之中上而炎者
皆爲火下而潤者皆爲水種種異名無非譬
喻使學者自得之也
或問如何是火中有水曰從來神水出高原
以埋言之水不能自潤須仗火蒸而成潤以
法象言之火旺在午水受氣在午以此求之
火中有水明矣若以一身言之則是氣中之
液也
或問如何水中有火曰以理言之日從海出
以法象言之水旺在子火受胎在子以一身
言之則是精中之氣也
或問如何是既濟曰水升火降曰既濟易曰
山下有澤損君子以懲忿窒慾此既濟之方
懲忿則火降窒慾則水升
或問如何是未濟曰不能懲忿則火上炎不
能窒慾則水下濕無明火熾苦海波翻水火
不交謂之未濟
或問如何是金木併曰情來歸性謂之交併
情屬金性屬木
或問如何是間隔曰情逐物性隨念情性相
違謂之間隔
或問如何是清濁曰心不動水歸源故清心
動水隨流故濁
或問何謂二八曰一斤之數也半斤鉛八兩
汞非眞有斤兩只要二物平勾故曰二八丹
書云前弦之後後弦前藥物平平火力全比
喻陰陽平也亦如二八月晝夜停也
或問如何是沐浴曰洗心滌慮謂之沐浴
或問如何是丹成曰身心合一神氣混融情
性成片謂之丹成喻爲聖胎仙師云水來眞
性是金丹四假爲爐鍊作團是也
或問何謂養火曰絶念爲養火
或問如何是脱胎曰身外有身爲脱胎
或問如何是了當曰與太虚同體謂之了當
物外造化未易輕述在人自得之也
全眞活法
　　授諸門人
全眞道人當行全眞之道所謂全眞者全其
本眞也全精全氣全神方謂之全眞才有欠
缺便不全也才有點污便不眞也
全精可以保身欲全其精先要身安定安定
則無欲故精全也
全氣可以養心欲全其氣先要心清靜清靜
則無念故氣全也
全神可以返虚欲全其神先要意誠意誠則
身心合而返虚也是故精氣神爲三元藥物
身心意爲三元至要
學神仙法不必多爲但鍊精氣神三寳爲丹
頭三寳會於中宫金丹成矣豈不易知豈爲
難行難行難知者爲邪妄眩惑爾
鍊精之要在乎身身不動則虎嘯風生玄龜
潜伏而元精凝矣
鍊氣之要在乎心心不動則龍吟雲起朱雀
歛翼而元氣息矣
生神之要在乎意意不動則二物交三元混
一而聖胎成矣乾坤鼎器坎離藥物八卦三
元五行四象並不出身心意三宇全眞至極
處無出身心兩宇離了身心便是外道雖然
亦不可着在身心上才着在身心又被身心
所累須要即此用離此用予所謂身心者非
幻身肉心也乃不可見之身心也且道如何
是不可見之身心雲從山上月向波心
身者歷劫以來清靜身無中之妙有也心者
象帝之先靈妙本有中之眞無也無中有象
坎有中無象離
祖師云取將坎位中心實點化離宫腹内陰
自此變成乾健體濳藏飛躍盡由心予謂身
心兩宇是全眞致極處復何疑哉
鍊丹之要只是性命兩字離了性命便是旁
門各執一邊謂之偏枯
祖師云神是性兮氣是命即此義也
鍊氣在保身鍊神在保心身不動則虎嘯心
不動則龍吟虎嘯則鉛投汞龍吟則汞投鉛
鉛汞者即坎離之異名也坎中之陽即身中
之至精也離中之陰即心中之元氣也鍊精
化氣所以先保其身鍊氣化神所以先保其
心身定則形固形固則了命心定則神全神
全則了性身心合性命全形神妙謂之丹成
也精化氣氣化神未爲奇特夫何故猶有鍊
神之妙未易輕言
予前所言金丹之大槩若向這裏具隻眼方
信大事不在紙上其或未然須知下手處既
知下手處便從下手處做將去自鍊精始精
住則然後鍊氣氣定則然後鍊神神凝則然
後返虚虚之又虚道德乃俱
鍊精在知時所謂恃者非時候之時也若着
在恃上便不是若謂無時如何下手畢竟作
麽生咦古人言時至神知祖師云鉛見癸生
須急採斯言盡矣
鍊氣在調燮所謂調燮者調和眞息燮理眞
元也老子云玄牝之門是謂天地根綿綿若
存用之不勤其調燮之要乎
今人措口鼻爲玄牝之門非也玄牝者天地
闔闢之機也易係云闔户之謂坤闢户之謂
乾一闔一闢之謂變一闔一闢即一動一靜
老子所謂用之不勤之義也
丹書云呼則接天根吸則接地根呼則龍吟
雲起吸則虎嘯風生予謂呼則接天根吸則
接地根即闔户之謂坤闢户之謂乾也呼則
龍吟雲起吸則虎嘯風生即一闔一闢之謂
變亦用之不勤之義也措口鼻爲玄牝不亦
謬乎此所謂呼吸者眞息往來無窮也
　　　口訣
外陰陽往來則外藥也内坎離輻輳乃内藥
也外有作用内則自然精氣神之用有二其
體則一以外藥言之交合之精先要不漏呼
吸之氣更要細細至於無息思慮之神貴在
安靜以内藥言之鍊精鍊元精抽坎中之元
陽也元精固則交合之精自不泄鍊氣鍊元
氣補離中之元陰也元氣住則呼吸之氣自
不出入鍊神鍊元神也坎離合體成乾也元
神凝則思慮之神泰定其上更有鍊虚一着
非易輕言貴在嘿會心通可也勉旃勉旃



中和集卷之三



中和集卷之四光四
　　　　都梁清菴瑩蟾子李道純元素撰
　　　　門弟子損菴寳蟾子蔡志頤編
　　論
　　　性命論
夫性者先天至神一靈之謂也命者先天至
精一氣之謂也精與性命之根也性之造化
系乎心命之造化系乎身見解智識出於心
也思慮念想心役性也舉動應酬出於身也
語默視聽身累命也命有身累則有生有死
性受心役則有往有來是知身心兩宇精神
之舍也精神乃性命之本也性無命不立命
無性不存其名雖二其理一也嗟乎今之學
徒緇流道子以性命分爲二各執一邊互相
是非殊不知孤陰寡陽皆不能成全大事修
命者不明其性寧逃劫運見性者不知其命
末後何歸仙師云鍊金丹不達性此是修行
第一病只修眞性不修丹萬劫英靈難入聖
誠哉言歟高上之士性命兼達先持戒定慧
而虚其心後鍊精氣神而保其身身安泰則
命基永固心虚澄則性本圓明性圓明則無
來無去命永固則無死無生至於混成圓頓
直入無爲性命雙全形神俱妙也雖然却不
可謂性命本二亦不可做一件說本一而用
則二也荀或執着偏枯各立一門而入者是
不明性命者也不明性命則支離爲二矣性
命既不相守又焉能登眞躡境者哉
　　　卦象論
海瓊眞人云上品丹法無卦爻諸丹書皆用
卦爻者何也此聖人設教而顯道也古云大
道無言無言不顯其道即此義也所謂卦者
掛也如掛物於空懸示人猶天垂象見吉凶
使人易見也象也者像此者也爻也者傚此
者也卦有三爻象三才即我之三元也畫卦
六爻象六虚即我之六合也丹書用卦用爻
者蓋欲學者法象安爐依爻進火易爲取則
也海瓊眞人謂無卦爻者警拔後人不可泥
於爻象即此用而離此用也譬如此身未生
之前如如不動即太極未分之時因有此身
立性立命即太極生兩儀也有形體便有性
情即兩儀生四象也至於精神魂魄意氣身
心悉皆足具即四象生八卦也先賢云崇釋
則離宫修定歸道乃水府求玄謂修鍊性命
之要也離宫修定者持戒定慧使諸塵不染
萬有一空即去離中之陰也水府求玄者鍊
精氣神使三花聚鼎五氣朝元而存坎中之
陽也特達之士二理總持負陰抱陽虚心實
腹即取坎中之陽而補離中之陰再成乾體
也紫陽眞人云取將坎位中心實點化離宫
腹裏陰自此變成乾健體潜藏飛躍盡由心
正謂此也行火候用卦爻者乾坤二卦健順
相因往來推盪定四時成歲四德運化無有
窮也行火進退抽添加减則而象之簇一年
於一月簇一月於一日簇一日於一時簇一
時於一刻簇一刻於一息大自元會運世細
至一息之微皆有一周之運達此埋者進火
退符之要得矣雖然丹道用卦火候用爻皆
是譬喻却不可執在卦爻上當知過河須用
栰到岸不須船得魚忘筌得兔忘蹄可也紫
陽眞人云此中得意休求象若究群爻謾役
情又云不刻時中分子午無爻卦内定乾坤
皆謂此也予謂生而知之者不求自得不勉
而中又豈在誘喻故上品丹法不用卦爻也
中下之士不能直下了達須從漸入故諸丹
書皆以卦爻爲法則也達者味之而自得之
矣
　　說
　　　死生說
太上云人之輕死以其求生之厚是以輕死
又曰夫惟無以生爲者是賢於貴生是謂求
生了不可得安得有死耶有生即有死無死
便無生故知性命之大事死生爲重焉欲知
其死必先知其生知其生則自然知死也子
路問死子曰未知生焉知死大哉聖人之言
也易繫所謂原始要終故知死生之說其斯
之謂歟予謂學道底人欲要其終先原其始
欲明末後究竟只今只今脱灑末後脱灑只
今自由末後自由亘古亘今歷代聖師脱胎
神化應變無窮者良由從前淘汰得淨潔末
後所以輕舉若復有人於平常一一境界覷
得破打得徹不爲物眩不被縁牽則末後一
一境界眩他不得一一情縁牽他不住我見
今時打坐底人纔合眼一切妄幻魔境都在
目前既入魔境與那陰魔打成一片不自知
覺間有覺者亦不能排遣却如箇有氣底死
人六根具足不能施爲被他撓亂擺撥不下
只今既不得自由生死岸頭怎生得自由去
也若是箇决烈漢合眼時與開眼時則一同
於一一妄幻境界都無染着去來無碍得大
自在只今既脱灑末後奠患其不脱灑耶清
菴道人不借兩片皮爲損菴輩饒舌只如今
做底工夫便是末後大事只今是因末後是
果只今一切念慮都屬陰趣一切幻縁都屬
魔境若於平常間打併得潔淨末後不被他
惑亂念慮當以理遣幻縁當以志斷念慮絶
則陰消幻縁空則魔滅陽所以生也積習久
久陰盡陽純是謂仙也或念增縁起縱意隨
順則陰長魔盛陽所以消也積習久久陽盡
陰純死矣大修行人分陰未盡則不仙一切
常人分陽未盡則不死作是見者玄門高士
諸法眷等立决定志存不疑心直下打併教
赤灑灑空蕩蕩勿令秋毫許塵染着便是清
靜法身也汝若不着一切相則一切相亦不
着汝汝若不染一切法則一切法亦不執汝
汝若不見一切物則一切物亦不見汝汝若
不知一切事則一切事亦不知汝汝若不聞
一切聲則一切聲亦不聞汝汝若不縁一切
覺則一切覺亦不縁汝至於五藴六識亦復
如是六塵不入六根清靜五藴皆空五眼圓
明到這裏六根互用通身是眼群陰消盡遍
體純陽性命雙全形神俱妙與道合眞也更
有甚死生可超更有甚只今末後也無因也
無果和無也無倒大輕快倒大自在咦無生
法忍之妙至是盡矣至元壬辰上元日清菴
瑩蟾子書于中和菴贈蔡損菴輩
　　　動靜說
太上云致虚極守靜篤萬物並作吾以觀其
復此言靜極而動也夫物芸芸各復歸其根
歸根曰靜是謂復命此言動極而復靜也又
云復命曰常此言靜一動動一靜道之常也
荀以動爲動靜爲靜物之常也先賢云靜而
動動而靜神也動無靜靜無動物也其斯之
謂歟是知保身心之要無出乎動靜也學道
底人收拾身心致虚之極守靜之篤則能觀
復易曰復其見天地之心乎夫復之爲卦自
坤而復自靜而動也五陰至靜一陽動於下
是謂復也非靜極而動乎觀復則知化知化
則不化不化則復歸其根也歸根曰靜是謂
復命非動而復靜乎易繫云闔户之謂坤闢
户之謂乾一闔一闢之謂變往來不窮之謂
通一闔一闢一動一靜也往來不窮動靜不
已也互動互靜機緘不已運化生成是謂之
變推而行之應變無窮是謂之通太上云谷
神不死是謂亥牝此言虚靈不昧則動靜之
機不可揜也又云玄牝之門是謂天地根即
乾陽坤陰一闔一闢而成變化也又云綿綿
若存用之不勤即往來不窮之謂通也天根
闔闢猶人之呼吸也呼則接天根是謂闢也
吸則接地根是謂闔也呼則龍吟雲起吸則
虎嘯風生是謂變也風雲際會龍虎相交動
靜相因顯微無間是謂通也予所謂呼吸者
非口鼻也眞息綿綿往來不息之謂也荀泥
於口鼻而爲亥牝又焉能盡天地鼓舞之神
哉知天地變動神之所爲者是名上士達是
理者則知乾道健而不息即我之心動而無
爲工夫不息也坤道厚德載物即我之身靜
而應物用之無盡也心法天故清身法地故
靜常清常靜則天地闔闢之機我之所維也
經云清者濁之源動者靜之基人能常清靜
天地悉皆歸正謂此也經閒菴輩叩予保身
心之要予以動靜告之蓋欲使其收拾身心
效天法地之功用也夫保身在調燮保心在
撿攝調燮貴乎動撿攝貴乎靜一動象天一
靜象地身心俱靜天地合也至靜之極則自
然眞機妙應非常之動也只道動之機關是
天心也天心既見亥關透也玄關既透藥物
在此也鼎爐在此矣火候在此矣三元八卦
四象五行種種運用悉具其中矣工夫至此
身心混合動靜相須天地闔闢之機盡在我
也至於心歸虚寂身入無爲動靜俱忘精凝
氣化也到這裏精自然化氣氣自然化神神
自然化虚與太虚混而爲一是謂返本還元
也咦長生久視之道至是盡矣至元壬辰上
元後四日清菴瑩蟾子書于中和精舍贈經
閒菴輩
　　歌
　　　原道歌贈野雲
玄流若也透玄關躡景登眞果不難只是星
兒孔竅子迷人如隔萬重山世間縱有金丹
客太半泥文并着物雖然苦志教門中却似
癡猫守空窟或將金石爲丹母或云口鼻爲
玄北或云心腎爲坎離或云精血爲奇耦勞
形苦體費精神妙本支離道不伸直待靈源
都喪盡尚猶執着不回身人人自有長生要
道法法人人不肖浮華亂目孰迴光薄霧牽
情誰返照我觀潁川野雲翁奇哉道釋俱貫
通玉鎖金枷齊解脱急流勇退慕玄風我今
得見知音友故把天機都泄漏坎水中間一
點金急須取向離中輳一句道心話與賢從
今不必亂鑽研九夏但觀龍取水明明天意
露眞詮會得此機知採藥地雷震處鼓橐籥
霎時雲雨大霶霈萬氣咸臻眞快樂水中取
得玉蟾蜍送入懸胎鼎内儲進火退符功力
到無中生有結玄珠獲得玄珠未是妙調神
温養猶深奥鉛要走而汞要飛水怕寒兮火
怕燥火周須要識持盈靜定三元大寳成迸
破頂門神蛻也與君同步謁三清
　　　鍊虚歌(並引)
道本至虚虚無生氣一氣判而兩儀立焉清
而上者曰天濁而下者曰地天圓而動北辰
不移主動者也地方而靜東注不竭主靜者
也北辰天地之心東注天地之氣以虚養心
心所以靜以虚養氣氣所以運人心安靜如
北辰之不移神至虚靈作是見者天道在己
氣常運動如東注之不竭形固常存作是見
者地道在己天地之道在己則形神俱妙陰
陽不可得而推遷超出造化之外也是知虚
者大道之體天地之始動靜自此出陰陽由
此運萬物自此生是故虚者天下之大本也
古杭王高士以竹名齋蓋有取於此也處事
以直處世以順處心以柔處身以靜竹之節
操也動則忘情靜則忘念應機忘我應變忘
物竹之中虚也立决定志存不疑心内外圓
通始終不易竹之歲寒也廣參至士遍訪明
師接待雲水混同三教竹之叢林也兼之見
素抱朴少私寡欲調息運誠觀化知復非天
下之致虚其孰能與於此以竹名齋宜矣辛
卯歲有全眞羽流之金陵中和精舍嘗談盛
德予深重之自後三領雲輪觀其言辭有致
虚安靜之志於是平横空飛劍而訪先生是
乃己亥重陽日也觀其行察其言足見其深
造玄理者也於是平以珏蟾扁子名珏之爲
字二玉相並俾之虚實相通爲全形神之大
方也虚爲實體實爲虚用虚實相通去來無
礙玉又取其潔白之義虚室生白神宇泰定
自然天光發露普照無私也工夫至此仙佛
聖人之能事畢矣辭已既故作是篇以記之
歌曰
爲仙爲佛與爲儒三教單傳一箇虚亘古亘
今超越者悉由虚裏做工夫學仙虚靜爲丹
㫖學佛潜虚禪已矣扣予學聖事如何虚中
無我明天理道體虚空妙莫窮乾坤虚運氣
圓融陰陽造化虚推盪人若濳虚盡變通還
丹妙在虚無谷下手致虚守靜篤虚極又虚
元氣凝靜之又靜陽來復虚心實腹道之基
不昧虚靈採藥時虚己應機眞日用太虚同
體丈夫兒採鉛虚靜無爲作進火以虚爲橐
籥抽添加减總由虚粉碎虚空成大覺究竟
道冲而用之解紛剉銳要兼持和光混俗忘
人我象帝之先只自知無畫以前焉有卦乾
乾非上坤非下中間一點至虚靈八面玲瓏
無縫罅四邊固密剔渾淪箇是中虚玄牝門
若向不虚虚内用自然闔闢應乾坤玄牝門
開功則極神從此出從此入出出入入復還
虚平地一聲春霹靂霹靂震時天地開虚中
迸出一輪來圓陀陀地光明大無欠無餘照
竹齋竹齋主人大奇特細把將來應時物虚
裏安神虚裏行發言闡露虚消息虚至無虚
絶百非潜虚天地悉皆歸虚心直節青青竹
箇是鍊虚第一機
　　　破惑歌
堪嗟世上金丹客萬别千差殊不一執象泥
文胡作爲摘葉尋枝徒費力採日精吸月華
含光服氣及吞霞歛身偃仰爲多事轉晴捏
目起空花鍊稠唾嚥津液指涅尾閭並夾脊
注想存思觀鼻端翻滄倒海食便溺守寂淡
落頑空兀兀騰騰做奔功更有按摩并數息
總與金丹埋不同八段錦六宇氣辟穀休糧
事何濟執着三峰學採陰九淺一深爲進退
擾腰兜腎守生門屈伸導引弄精魂對爐食
乳强兵法箇樣家風不足論更有縮龜並閉
息熊伸鳥引虚勞役摩腰居士腹中温行氣
先生面上赤擊天鼓抱崑崙叩齒集神視頂
門虚響認爲雄虎嘯肚鳴道是牝龍吟燒丹
田調煮海晝夜不眠苦打睚單衣赤脚受煎
熬前生欠少飢寒債常持不語謾徒然默朝
上帝怎升遷呵手提囊眞凡伯摩娑小便更
狂顚弄金槍提金井美貌婦人爲藥鼎採他
精血唤眞鉛喪失元和猶不省有等葛藤口
鼓禪鬥唇合舌逞能言指空詰空乾打鬨堅
拳堅指不知原提話頭并觀法捷辯機鋒喧
霄雲拈槌堅拂接門徒瞬目揚眉爲打發參
公案爲禪提眞箇高僧必不然理路多通爲
智慧明心見性待驢年道儒僧休執着返照
迴光自忖度忽然摸着鼻孔尖始信從前都
是錯學仙輩絶談論受氣之初窮本根有相
有求俱莫立無形無象更休親心非火腎非
水凡精不可云天癸黃婆元不在乎脾玄牝
亦休言口鼻卯非兔酉非雞子非坎兮午非
離一陽不在初三四持盈何執月圓時肝非
龍肺非虎精華焉得稱丹母五行元只一陰
陽四象不離二玄牝採藥川源未易知汞産
東方鉛産西離位日魂爲垞女坎宫月魄是
嬰兒爲無爲學不學縁覺聲聞都倚閣我今
一句全露機身心是火也是藥身心定玄竅
通精氣神虚自混融三百日胎神脱蛻翻身
拶碎太虚空
　　　玄理歌(二首)
至道雖然無處所也憑師匠傳規矩屯蒙取
象配朝昏復媚假名稱子午進火無中鍊大
丹安爐定裏求眞土身心意定共三家鉛汞
銀砂同一祖加减依時有後先守城在我分
賓主南山赤子跨青龍北海金公騎白虎兩
般藥物皆混融一對龜蛇自吞吐直超實際
歸大乗頓悟圓通非小補密會眞機本自然
可憐小法胡撑拄口靈舌辯自誇能氣大心
高誰敢覩未會濳心入窈冥何勞立志棲圜
堵初機自是不求師老倒無成甘受苦積功
累行滿三千返照迴光窮二五起火東方虎
嘯風滌塵西極龍行雨驅雷掣電役天罡輔
正除邪任玄武姹女纔離紫極宫金公已到
宋陵府爐中大藥一丸成室内胎仙三疊舞
四象五行都合和九還七返功周普皎幨形
兆出菴來爍爍光明充大字
治人事天莫若嗇夫嗇謂之重積德性天大
察長根塵埋路多通增業識心明智慧不如
愚雄辯高談爭似嘿絶慮忘機無是非隱耀
含華遠聲色寡欲薄味善根臻省事簡縁德
本植一念融通萬虚澄三心剔透諸縁息諦
觀三教聖人書息之一宇最簡直若於息上
做工夫爲佛爲仙不勞力息縁達本禪之機
息心明理儒之極息氣凝神道之玄三息相
須無不克說與知堂田皎蟾究竟自心爲軌
則
　　　性理歌
兩儀肇判分三極乾以直專坤闢翕天地中
間玄牝門其動愈出靜愈入道統正傳指歸
趣仲尼授參參授伋風從虎兮雲從龍火就
燥兮水流濕致和格物有等倫入聖超凡無
階級君子居易以俟命内省不疚何憂悒致
用推明生殺機存身究竟龍蛇蟄回光照破
夢中身直下掀翻舊書笈磨光刮垢絶根塵
釋累清心無染習濳心入妙感而通萬里長
江一口吸何須乾鼎鍊金精不假坤爐烹玉
汁透徹羲皇未畫前世界收來藏黍粒
　　　火候歌
欲造玄玄須謹獨謹獨工夫機在目絶斷色
塵無毁辱清虚方寸瑩如玉極致冲虚守靜
篤靜中一動陽來復初九潜龍須攝伏進至
見龍休大速才見乾乾光内燭或躍在淵時
沐浴九五飛龍成化育陽極陰生須退縮防
微杜漸坤初六退至直方金併木六三不可
榮以禄括囊以後神丹熟若逢野戰志鈐束
陰剥陽純火候足一粒寳珠吞入腹作箇全
眞仙眷屬一夫一婦常和睦三偶三奇時趁
逐素女青郎一處宿黑汞赤鉛自攢簇虚空
造就無爲屋這箇主人誠不俗山嶽藏雲天
地肅爍爍幨光照虚谷
　　　龍虎歌(並引)
龍虎者陰陽之異名也陰陽運化神妙莫測
故象之以龍虎易繫云一陰一陽之謂道陰
陽莫測之謂神丹書云偏陰偏陽之謂疾陰
陽者太極之動靜也一分爲二清升濁淪大
而天地小而物類皆禀陰陽二氣而有形名
故覆載之間纎洪巨細未有外乎陰陽者也
丹經子書種種異名不出陰陽二字歷代仙
師假名立象喻之爲龍虎使學徒易取則而
成功也龍虎之象千變萬化神妙難窮故喻
之爲藥物立之爲鼎爐運之爲火候比之爲
坎離假之爲金木字之爲男女配之爲夫婦
以上異名皆龍虎之妙用也以其靈感故曰
藥物以其成物故曰鼎爐以其變化故曰火
候以其交濟故曰坎離以其剛直故曰金木
以其升沉故曰男女以其妙合故曰夫婦若
非龍虎何以盡之文言曰雲從龍風從虎聖
人作而萬物覩此發明乾元九五之德也是
知龍虎之妙非神德聖功何以當之哉反求
諸己情性也化而栽之身心也魂魄也精氣
也推而行之玄牝之門也闔闢之機也太上
云谷神不死是謂玄牝玄牝之門是謂天地
根綿綿若存用之不勤易云闔户謂之坤闢
户謂之乾一闔一闢謂之變往來不窮謂之
通丹書云呼則接天根吸則接地根即乾坤
闔闢之機也呼則龍吟雲起吸則虎嘯風生
即一闔一闢謂之變也風雲感合化生金液
即往來不窮謂之通也金液還返結成大丹
故假名曰龍虎大丹也採而餌之長生久視
此所謂呼吸者非口鼻也眞機妙應一出一
入之門户也若向這裏透得龍虎丹成神仙
可冀修眞至士誠能於龍虎上打得徹透得
過眞常之道雖曰至玄至微又奚患其不成
哉至於種善根植德本養聖胎未有不明龍
虎而成者也紫陽云收拾身心謂之降伏龍
虎心不動則龍吟身不動則虎嘯龍吟則氣
固虎嘯則精凝元精凝則足以保形元氣固
則足以凝神形神俱妙與道合眞神仙之能
事畢矣非天下至神其孰能與於此哉趙束
齋者古杭人也幼爲内侍職任中官因乾旋
坤轉而勘破浮生故棄利捐名而參求道要
雖紅塵而混迹實玄境以棲心眞脱略世事
者也意欲混合凝神故留心於龍虎一日携
是圖示予求其贅語予辭不可於是乎着筆
而塞責焉告之曰古人因道而設象子今因
象而立言束齋者貴在明加眼力覷教端的
莫教錯認定盤星苟能因言會意觀圖得㫖
便知道眞龍眞虎不在紙上而在自己也至
於言象兩忘道德備矣咦眞龍眞虎不難尋
只要抽陽去補陰四德運乾誠不息潜飛見
躍盡由心雖然也是平地起波濤青天轟霹
靂勉旃勉旃歌曰
眞龍眞虎元無象誰爲起模傳此樣若於無
象裏承當又落斷常終莽蕩青青白白太分
明也是無風自起浪時人要識眞龍虎不屬
有無並子午休將二物混淪吞但把五行顚
倒數根芽本是太玄宫造化却在朱陵府雖
然運用有主張畢竟虚靈無處所一條大道
要心通些子神機非目覩忽然迸開頂𩕄門
勘破木金同一母高高絶頂天罡摧耿耿銀
河斗柄戽興雲起霧仗丁公掣電驅雷役玄
武瞬息之間天地交刹那之頃坎離補虎從
水底起清風龍在火中降甘雨雲行雨施天
下平運乾龍德功周普人言六龍以缷天孰
知一龍是眞主人言五虎透玄關孰知一虎
生眞土會得龍虎常合和便知龜蛇互吞吐
聖人設象指蹄筌象外明言便造言言外更
須窮祖意元來太極本無○得意忘象未爲
特和意都忘爲極則稽首束齋趙隱居徹底
掀翻參學畢
　　　無一歌
道本虚無生太極太極變而先有一一分爲
二二生三四象五行從此出無一斯爲天地
根玄教一爲衆妙門易自一中分造化人心
一上運經綸天得一清地得寧谷得以盈神
得靈物得以成人得生侯王得之天下貞禪
向一中傳正法儒從一字分開闔老君以一
闡眞常曾參一唯妙難量道有三乗禪五派
畢竟千燈共一光抱元守一通玄竅惟精惟
一明聖教太玄眞一復命關是知一乃眞常
道休言得一萬事畢得一持一保勿失一徹
萬融天埋明萬法歸一未奇特始者一無生
萬有無有相資可長久誠能萬有歸一無方
會面南觀北斗至此得一復忘一可與化元
同出没設若執一不能忘大似癡猫守空窟
三五混一一返虚反虚之後虚亦無無無既
無湛然寂西天鬍子没髭鬚今人以無唤作
無茫蕩頑空涉畏途今人以一唤作一偏枯
苦執費工夫不無之無還會得便於守一知
無一一無兩字盡掀翻無一先生大事畢
　　　抱一歌
無極極而爲太極太極布妙始於一一分爲
二生陰陽萬類三才從此出本來眞一至虚
靈亘古亘今無變易秖因成質神發知善惡
機縁有差忒隨情逐幻長荆榛香味色聲都
眩惑誠能一上究根原返本還元不費力一
夫一婦定中交三女三男無裏得三元八卦
會於壬四象五行歸至寂忽然迸破頂𩕄門
爍爍金光滿神室虚無之谷自透通玄北之
門自闔闢一陽來復妙奚窮四德運乾恒不
息浩氣凝神於窈冥出有入無於恍惚中間
主宰是甚麽便是達卿元有的
　　　慧劍歌
自從至人傳劍訣正令全提誠决烈有人問
我覓蹤由向道不是尋常鐵此塊鐵出坤方
得入吾手便軒昂赫赫火中加火鍊工夫百
鍊鍊成鋼學道人知此訣陽神威猛陰魔滅
神功妙用實難量我今剖露爲君說爲君說
泄天機下手一陽來復時先令六甲搧爐鞲
六丁然後動鉗鎚火功周得成劍初出輝輝
如掣電横揮凛凛清風生卓堅瑩瑩明月現
明月現瑞光輝爍地照天神鬼悲激濁揚清
蕩妖穢誅龍斬虎滅蛟螭六賊亡三尸絶縁
斷慮捐情網裂神鋒指處山嶽崩三界魔王
皆勦拆此寳劍本無形爲有神功强立名學
道修眞憑此劍若無此劍道難成開洪濛剖
天地消礙化塵無不備有人問我借來看拈
出向君會不會
　　　挽邪歸正歌
道自虚無生一氣誰爲安名分五太一氣判
而生兩儀清升濁淪成覆載陰陽經緯如擲
梭乾坤闔闢如搧鞲兩儀妙合有三才七竅
鑿開生萬類無極之眞剔渾淪日用平常無
不在生生化化百千機不出只今這皮袋誠
能自己究根宗四象五行本圓備三反晝夜
志不分絶利一源功百倍打透精關與氣關
濳通天籟並地籟頭頭合轍有規繩竅竅光
明無窒礙若向這裹具眼晴便將兩采做一
賽擡頭撞倒須彌峰舉步踏翻玄妙寨單提
一理闡眞宗會合萬殊歸正派鍊陽神了出
陽神自色界超無色界我見今時修行人多
是造妖並捏怪氣高强大傲同儕逞俊誇能
云自會機鋒捷辯假聰明駕馭談空乾智慧
初機學者受欺瞞博學玄流不見愛只管目
前逞强梁不顧末後受殃害人前饒舌口喃
喃却如擔水河頭賣生煙發火念頭差逐境
隨恃心地隘澇澇漉漉弄精神熱熱亂亂苦
打睚般精運氣枉辛勤數息按摩徒意快昏
沉掉舉難主張不昬即散如之奈神衰氣散
怎醫治髓竭形驘空後悔苦求正道出迷津
免使填還冤業債收拾從前狂亂心掀翻往
日豪强態事父之心推事師得㫖先須持禁
戒恕己之心推恕人不責於人因善貸不自
明而全其明不自大而成其大無事無欲及
無知去甚去奢並去泰立基下手要嚴持觸
境遇縁更淘汰只憑鉛汞做丹頭莫認塗泥
爲寳貝更須上下交次離勿謂東西爲震兊
交梨火棗非腎心木液金精豈肝肺休泥縁
覺及聲聞不屬見知並學解究竟無中養就
兒禪天淨盡絶纖芥九還七返那機關不在
内兮不在外本來實相了無形亘古虚靈終
不昧抱元守一藴諸空篤志力行休懈怠合
和四象聚三元攢簇五行會八卦烹庚鍊甲
有抽添陽火陰符知進退虚無湛寂運機緘
恍惚窈冥旋造化兩般靈物入中宫一道金
光明四下西南黄氏老婆心鼓合南陵丁女
嫁青衣女子才歸房白首金公來入舍夫懽
婦合交陰陽雨態雲清忘晝夜氣固精凝結
聖胎産顆玄珠太希詫四方剔透太光明八
面玲瓏無縫罅都來些子圓團圝黄金萬兩
難酬價稽首全眞參學人記取清菴說底話
誠能直下肯承當便是渠儂把底靶話靶做
成又作麽無位眞人乗鶴駕







中和集卷之四

中和集卷之五光五
　　　　都梁清菴瑩蟾子李道純元素撰
　　　　門弟子損菴寳蟾子蔡志頤編
　詩
　　　述工夫十七首
九轉還丹下手功要知山下岀泉蒙安爐妙
用憑坤土運火工夫藉巽風兊虎震龍才混
合坎男離女便和同自從四象歸中後造化
機緘在我儂右發蒙
鍊汞烹鉛本没時學人當向定中推客塵欲
染心無着天癸才生神自知清寂金來歸性
本精凝坎去補南離兩般靈物交并後陰盡
陽純道可期右採藥
既通天癸始生時自有眞陽應候回三昧火
從離位發一聲雷自震宫來氣神和合生靈
質心息相依結聖胎透得裏頭消息子三關
九竅一齊開右進火
眞鉛眞汞大丹頭採取當於罔象求有作有
爲終有累無求無執便無憂常清常靜心珠
現忘物忘機命寳周動靜兩途無窒礙不離
　當處是瀛洲右日用
　全眞妙理不難行惟恐隨縁逐色聲萬幻不
　侵清自絶一心無染念安生屏除人我全天
　理把握陰陽合泰亨說與修丹高士道色聲
　無漏性圓明右固形
造道元來本不難工夫只在定中間陰陽上
下常升降金水周流自返還紫府青龍交白
虎玄宫地軸合天關雲收雨散神胎就男子
生兒不等閑右交合
眞常之道果何難只在如今日用間一合乾
坤知闔闢兩輪日月自循還歸根自有歸根
竅復命寧無復命關踏遍兩重消息子超凡
越聖譬如閑右透關
谷神不死爲玄牝箇是乾坤闔闢機往往來
來絡不息推推盪盪了無違白頭老子乗龍
去碧眼胡兒跨虎歸試問收功何所證周天
匝地月光輝右出入
口頭三昧謾矜誇闊論高談事轉差比似着
形求實相却如捏目起空花隨將物去終歸
幻裂轉頭來便到家莫怪清菴多臭口打開
心孔要無遮右警衆
三千六百法傍門執着之人向裏昏每日只
徒心有見何時得悟命歸根聰明特達何須
道智慧精通不足論一切形名聲色相到頭
都是弄精魂右挽邪
夜中昏睡怎禁他鬼面神頭見也麽昏散相
因由氣濁念縁斷續爲陰多潮來水面潯堤
岸風定江心絶浪波性寂清空心不動生無
昏散睡無魔右敵魔
火符容易藥非遥天癸生如大海潮兩種汞
鉛知採取一齊物欲盡捐消掀翻萬有三元
合鍊盡諸陰五氣朝十月脱胎丹道畢嬰兒
形兆謁神霄右顯正
三元大藥意心身着意心身便係塵調息要
調眞息息鍊神須鍊不神神頓忘物我三花
聚猛𢬵機縁五氣臻八達四通無窒礙隨時
隨處闡全眞右調燮
身自空來强立名有名心事便牽縈陰陽消
長磨今古日月升沉運死生會向時中存一
定便知日午打三更雖然處世憑師授出世
工夫要自明右明本
明師授我鑄神鋒全藉陰陽造化功煅鍊乾
剛坤作冶吹嘘離火巽爲風做成龍象心官
巧掃蕩妖氛志帥雄學道高人知此趣等閑
劈碎太虚空右鑄劍
蟾窟清幽境最佳主人顚倒作生涯玉爐煅
鍊黄金液金鼎烹煎白靈芽斡運周天旋斗
柄推遷符火運雷車自從打透都關鎖恣意
銀河穩泛槎右蟾窟
吾菴非是等閑菴未許常人取次觀一婦一
夫能做活三男三女打成團裏頭世界元來
大外面虚空未是寬試問主人爲的事報言
北斗面南看右清菴
　　　詠眞樂十二首
佛仙總是世人爲爭奈迷途自不知若匪貪
名爭計較定須逐利苦奔馳波波漉漉擔家
業劫劫忙忙贍婦兒假使財榮妻貌美無常
到後豈相隨
爭似全眞妙更奇箇中眞樂自心知丹從不
鍊鍊中鍊道向無爲爲處爲息念息縁調祖
氣忘聞忘見養嬰兒自從立定丹基後五彩
光華透幌帷
爐用坤兮鼎用乾窮微盡理便通仙無非攝
伏情歸性便是烹煎汞合鉛絶盡機縁丹赫
赤全存正定寳凝堅即斯便是抽添法不必
忉忉臾問玄
火符容易藥非遥造化全同大海潮藥物只
於無裏採火丹全在定中燒九三輻輳諸縁
息二八相交五氣朝陰盡陽純功就也眞人
出見謁神霄
鍊丹先把氣神調法水頻澆慧火燒三物混
融三性合一陽來復一陰消金爐端正千神
會寳鼎功成萬象朝藥就丹圓神脱蛻全身
靈出赤條條
先天至理妙難窮鉛産西方汞産東水火二
途分上下玄關一竅在當中有知不有眞爲
有空會無空實是空無有有無端的意滔滔
海底太陽紅
寂鈸不動契眞常消盡群陰自復陽坤裹黃
婆生赤子離中姹女嫁獃郎山頭水降黃芽
長地下雷轟白雪颺萬里銀河無點翳金蟾
獨露發神光
妖嬈少女嫁金公全籍黃婆打合功一對夫
妻才會合兩情雲兩便和同閑時黃飲朱陵
府醉後同眠紫極宮暮樂朝懽恩義重一年
生箇小孩童
人人身內有夫妻爭奈愚癡太執迷不向裏
頭求造化却於外面立丹基妄將衘女三峯
術僞作軒轅九鼎竒箇様畜生難懴悔閻公
不久牒來追
身內夫妻說與公青衣女子白頭翁金情木
性相次合黑汞紅鉛自感通對月臨風神逸
樂行雲布雨與無窮這些至理誠能會凝結
眞胎反掌中
九選七返大丹頭學者須當定裏求些子神
機誠會得兩般靈物便相投三年造化須臾
備九轉工夫頃刻周便把鼎爐掀倒了丹光
燭破四神州
不立文書教外傳人人分上本來圓玄風細
細清三境慧月娟娟印百川兜率三關皆假
喻天龍一指匪眞詮威音那畔通消息不是
濓溪太極圈
　　　詠四縁警世
身心世事四虚名多少迷人被繫縈禍患只
因權利得輪迴都爲愛縁生安心絶迹從身
動處世忘機任事更觸境遇縁常委順命基
永固性圓明
　　　詠葫蘆
靈苗種子産先天蒂固根深理自然逐日壅
培坤位土依時澆灌坎中泉花開白玉光而
瑩子結黄金圓且堅成就頂門開一竅箇中
别是一坤乾
　　　心鏡
採將乾曠入坤爐六合虚空作一模法相就
時圓爍爍水銀磨處瑩如如放光周遍三千
界收歛歸藏一黍珠舉起分明全體現更須
打破合元樞
　　　爲孚菴指玄牝
玄門牝户不難知收拾身心向内推會得兩
儀推蕩理便知一氣往來時乾坤闔闢無休
息離坎升沉有合離我爲孚菴明措出念頭
復處立丹基
　　　和翁學録韻
密意參同白玉幨元來窮理便通仙未明太
極生三五徒涉蓬萊路八千釋氏家風憑祖
印羲皇道統必心傳青天獨露瑶臺月普印
千潭一樣圓
　　　贈鄧一蟾
禪宗理學與全眞教立三門接後人釋氏藴
空須見性儒流格物必存誠丹臺留得星星
火靈府銷鎔種種塵會得萬殊歸一致熙臺
内外總登春
　　　自得(七首)
打破鴻濛竅都無佛與仙即非心外妙不是
口頭禪儘日優游過通宵自在眠委身濳絶
境萬事付之天
一切有爲法般般盡是塵窮通諸物理放下
此心身隨處安禪定趨恃樂至眞每將周易
髓警拔世間人
得造無爲妙終朝不出門機縁全絶斷天理
自然存日用天行健平常地勢坤警提門弟
子復命與歸根
打透都關鎖天然合大同龜毛元自緑鶴頂
本來紅可道非常道行功是外功此兒眞造
化恍惚窈冥中
自得身心定凝神固氣精身閑超有漏心寂
證無生烏兔從來去乾坤任變更廓然無所
礙獨露大光明
日用别無事維持一己誠靜中調氣息動則
順人情晦德同其俗含華不顯明眞閑眞樂
處常靜與常清
靜抱無名朴塵情了不侵汞鉛鎔作粉瓦礫
變成金覿見羲黄面參同釋老心頓空超實
際無古亦無今
　　　自題相
面黄肌瘦子看來有甚奇分明喬眼孔剛道
絶聞知勘破三千法參同十七師低頭叉手
處泄盡那些兒
　　　鏡中燈(二首)
寳鏡本無相傳燈發慧光眞如元瑩淨法體
本熒煌金鼎燒眞火華池浴太陽箇中端的
意元不離中黄
靜室開心鏡虚堂剔慧燈外頭明皎皎裏面
晃騰騰黍米光中現銀蟾水底澄懸胎金鼎
内一粒大丹凝
　　　詠藕(二首)
一種靈苗異其他迴不同法身元潔白眞性
本玲瓏外象頭頭曲中間竅竅通淤泥淹不
得發露滿池紅
我本清虚種玲瓏貫古今爲厭名利冗且隱
淤泥深每有濟人意常懷克己心幾多撈漉
者那箇是知音
　　　卓菴(二首)
擇盡虚無地因縁在玉京築基須穩穩立鼎
要平平直堅須彌柱横安太極楹青天爲蓋
覆菴主樂無生
大地剗教平菴基即日成來山從丙入去水
放西行門户全通達窗櫺透底明菴中誰是
伴月白與風清
中和集卷之五
中和集卷之六光六
　　　　都梁清菴瑩蟾子李道純元素撰
　　　　門弟子損菴寳蟾子蔡志頤編
　詞
　　　沁園春(六首)
得遇眞傳便知下手成功不難待癸生之際
抽鉛添汞火休太燥水莫令寒鼓動巽風搧
開爐韝武煉文烹不等閑金爐内箇兩般靈
物煅鍊成丸先須打破疑團方透歸根復
命關使赤子乗龍離宫取水金公跨虎運火
燒山金公無言垞女歛袂一箇時辰鍊就丹
渾吞了證金剛不壞超出人間
身處玄門不遇眞師徒爾勞辛若絶學無爲
爭知闔闢多聞博學寧脱根塵固守自然終
成斷滅着有着無都不眞般般假那星兒妙
處參訪高人一言說破元因直指出丹頭
精氣神問一竅玄關本無定位兩般靈物只
在心身動靜相因有無交入五氣朝元萬善
臻幽奇處把一元簇在一箇時辰
道曰五行釋曰五眼儒曰五常矧仁義禮智
信爲根本金木水火土在中央白虎青龍玄
龜朱雀皆自勾陳五主張天數五人精神魂
魄意屬中黄乾坤二五全彰會三五歸元
妙莫量火二南方東三成五北玄眞一西四
同鄉五土中宫合爲三五三五混融陰返陽
通玄士把鉛銀砂汞鍊作金剛
道本虚無虚無生一一二成三更三生萬物
物皆虚化形形相授物物交參體體元虚頭
頭本一未許常人取次談虚無妙具形名相
貌虚裏包含虚中密意深探致虚極工夫
問老聃那虚菽湛然無中究竟虚無兼達勘
破瞿曇象帝之先威音那畔清靜虚無孰有
儋諸玄眷以虚無會道稽首和南
叉手者誰合掌者誰擎拳者誰只這些伎倆
人猶錯會無爲妙理孰解操持我爲諸公分
明舉似老子瞿曇即仲尼思今古有千賢萬
聖總是人爲可憐後學無知辨是是非非
没了期況天地與人一源分判道儒釋子一
理何疑見性明心窮微至命爲佛爲仙只在
伊功成後但殊途異派到底同歸
說與學人火無斤兩候無卦爻也没抽添也
無作用既無形象不必烹炮件件非眞般般
是假着意做工空謾勞君知否但一切聲色
都是訛淆見聞知覺俱抛直打併靈臺無一
毫更休言爐竈休尋藥物虚靈不昧志力堅
牢神室虚閑靈源澄靜就裏自然天地交全
眞輩荀不全眞性劫運寧逃
　　　又贈靜菴口訣
歷劫元神亘初祖氣太始元精這三般至寳
同根並蒂欲求端的勿泥身形息定神清縁
空氣固清靜無爲精自凝丹頭結運陰陽符
火慢慢調停尤當固濟持盈把鉛汞銀砂
一處烹四象合和命基永固三元輻輳覺性
虚靈性命兩全形神俱妙與道合眞無變更
逍遥處任遨遊八極自在縱横
　　　又(贈春谷/清襌師)
智斷堅剛奮心决烈便透玄關把殺人手段
輕輕拈出活人刀子慢慢教看一劍當空萬
縁俱掃方信道瞿曇即老聃玄風播看春生
寒谷覿面慈顔從他雪覆千山那突兀孤
峰青似藍況擊竹拈花都成骨董揚眉瞬目
也是顢預劫外風光目前薦取擘破面皮方
罷參如何是那祖師的意合掌和南
　　　又(贈括蒼張希/微號幾菴)
不識不知無聲無臭名曰希微只這箇便是
全眞妙本人能透得即刻知幾聞法聞經說
禪說道執象泥文都屬非君還悟這平常日
用總是玄機仍憑决烈行持把四象五行
收拾歸會兩儀妙合三元輻輳一靈不昧萬
化皈依精氣凝神情縁返性迸出幨光遍界
輝形神妙向太虚之外獨露巍巍
曲徑旁蹊三千六百門門不同若泥在一身
終須着物離於形體又屬頑空無有兼行如
何下手兩下俱捐理不通修眞士若不知玄
竅徒爾勞工些兒妙處難窮親見了方能
達本宗況聽之不聞搏之不得觀之似有覔
又無蹤箇箇見成人人不識我把天機泄與
公玄關竅與虚無造化總在當中
　　　又(贈吴居/士丹㫖)
向上工夫乾宫立鼎坤位安爐這火候幽微
元無作用抽添進退不費支吾陰往陽來雲
行雨施主宰機緘總在渠心安定那虚靈不
昧照破昏衢性宗悟了玄珠這命本成全
太極圖向圈圈圈外圓光迸出存存存裏獨
見眞如一氣歸根六門互用到此全憑德行
扶混塵世且藏鋒剉銳了事凡夫
　　　又(贈安閑子/周高士)
眞鼎眞爐不無不有惟正惟中向靜裏施工
定中斡運寂然不動應感潜通老蛑含殊螟
蛉呪子箇様眞機妙莫窮只道是若疑團打
破頓悟眞空採鉛不離坤宫運符火須當
鼓巽風向北海波心生擒白虎南山火裏捉
住青龍二物相投三關一輳鍊出神丹滿鼎
紅藏身處且和光混俗是謂玄同
　　　又(贈鄭/松溪)
若拙若愚若慵若懶若呆若癡只道底便是
造玄日用果行得去密應神機學解見知聲
聞圓覺增長根塵塞肚皮都無用但死心蹋
地壽與天齊金仙不在天西那碧眼胡兒
不必題問性宗一着從空自悟命基上事務
實爲基虚實相通有無交入混合形神聖立
躋禪天淨看雲藏山嶽月照松溪
　　　又(贈損菴/入靜)
九轉工夫三元造化百日立基便打撲精神
存决定志掀翻妄幻絶斷狐疑剔起眉毛放
開心地物物頭頭一筆揮行功處便横拖斗
柄倒斡璿璣爲中會取無爲箇不有中間
有最奇到恍惚之間窈冥之際守之即妄縱
又成非不守不忘不收不縱勘這存存存底
誰只恁麽待六陽數足抱箇幨兒
　　　又(贈王/提點)
慧海深澄德山高聳主人不凡沉剉銳解紛
黜聰屏智掀翻物我不露機緘立志虚無潜
心混沌象帝之先密意參玄玄處老先生元
姓一貫乎三曾和至士玄談故默默昏昏
契老聃矧靈地虚閑禪天湛寂忘知忘識無
北無南收拾身心圓融造化覆哉中間總作
龕神丹就看圓陀陀地照耀崧菴
　　　又(勉中菴執/中妙用)
中是儒宗中爲道本中是禪機這三教家風
中爲捷徑五常百行中立根基動止得中執
中不易更向中中認細微其中趣向詞中剖
露慎勿狐疑箇中造化還知却不在當中
及四維這日用平常由中運用興居服食中
裏施爲透得此中便明中體中宇元來物莫
違全中了把中來劈破方是男兒
　　　又(贈圓菴/蔣大師)
人心惟危道心惟微中藏化機那些兒妙處
都無做造靈明不昧慧月光輝曰氣曰神惟
精惟一玉瑩無瑕天地歸通玄處把坎中一
畫移入南離赤龍纏定鳥龜六月裏嚴霜
果太奇那白頭老子來婚素女胎仙舞罷共
入黄幃布雨行雲陽和陰暢一載工夫養箇
兒常温養待玉宸頒詔足躡雲歸
　　　又(勉諸/門人)
道在常人日用之間人自不知奈叢識紛紛
紅塵衮衮靈源不定心月無輝人我山高是
非海闊一切掀翻便造微諸賢眷聽清菴設
喻切勿狐疑先將清淨爲基用靜定爲菴
自住持以中爲門户正爲牀榻誠爲徑路敬
作藩籬卑順和人謙恭接物服食興居弗可
違常行此若工夫不閒直入無爲
　　　滿江紅(贈虚/菴)
日用工夫只一味存虚抱素會殊途同歸一
致百慮紫極宫中元氣息懸胎鼎内三花聚
問安爐立鼎事如何乾金鑄縛金烏搏玉
兔捉將來封土釜這火候抽添更須防護玉
寳圓成明出入法身形兆無來去便濳身直
謁太清宫神常住
　　　又(贊誰菴/殷管轄)
誰是菴兒阿誰在菴中撑拄看飢來喫飯誰
知甘苦角微宫商誰解聽青黄皂白誰能覩
向平常日用應酬人誰區處是誰行是誰
舉是誰嘿是誰語這些兒透得便知賓主外
面形軀誰做造裏頭門户誰來去造無爲畢
竟住誰菴朱陵府
　　　又(授覺菴)
道本自然但有爲頭頭是錯若一味談空如
何摸索無有雙忘終不了兩邊兼用遭纏縛
都不如嘿嘿守其中神逸樂過去事須忘
却未來事休詳度這見在工夫更休泥着六
欲不生三毒滅一陽來復群陰剥悟眞空抱
本返元虚爲眞覺
　　　又(贈丁縣尹/三教一理)
三教正傳這蹊徑元來驀直問老子機緘至
虚靜極釋氏性從空裏悟仲尼理自誠中入
算始初立教派分三其源一道玄關常應
物易幽微須嘿識那禪宗奥㫖眞空至寂刻
刻兼持無間斷生生受用無休息便歸根復
命體元虚藏至密
　　　又(贈睡著/李道判)
好睡家風别有箇睡眠三昧但睡裏心誠睡
中澄意睡法既能知止趣便於睡裏調神氣
這睡功消息睡安禪少人會身雖眠性不昧
目雖垂内不閉向熟睡中間穩帖帖地一枕
清風凉徹骨夢於物外閑遊戲覺來時身在
廣寒宫抱幨睡
　　　又(贊圓菴/傅居士)
這箇○兒自歷劫以來無象沉端端正正亭
亭當當細入微塵無影迹大周天界難安放
更通天徹地任縱横無遮障没根宗没形
狀爍爍明團團亮只這箇便是本來模樣放
出直超無色界收來隱在光明藏待頂門裂
破現圓通金色相
　　　又(贈止菴/張宰公)
惟正惟中只這是修仙秘訣若稍有偏頗動
生差别試向動中持得定自然靜裏機通徹
會三元五氣入黄庭金花結運火功有時
節海潮生天上月那一升一降復圓復缺十
月工夫無間斷一靈妙有超生滅更問予向
上事如何無言說
　　　又(贈密菴/述三教)
教有三門致極處元來只一這一字法門深
不可測老子谷神恒不死仲尼心易初無畫
問瞿曇教外涅槃心密密密學神仙須定
息學聖人忘智識論做佛機緘只憑慧力道
釋儒流都勘破圓明覺照工夫畢看頂門迸
破見眞如光赫赫
　　　又(贈唯菴/宗道人)
觀復工夫要默默存存固守靜極中一動便
通玄牡惚恍中間情合性虚無谷裏奇投偶
我今將向上祖師機爲君剖說話底非干
口把物底非干手那没脚童兒會翻筋斗解
得箇些奇特處自然勘破無中有問西來的
的意云何擘鼻杻
　　　又(贈密/菴)
一粒金丹這出處孰知年劫若不識根源怎
生調燮況是自家元有底何須着相胡施設
我分明舉似學仙人天機泄軟如綿硬似
鐵利如金圓似月又不方不圓無虧無缺放
則迸開天地竅收來隱在虚無穴問不收不
放作麽生應難說
　　　又(贈一/菴)
三五眞機應用處頭頭總是沉日用平常令
巍巍地向有無中忘二見便於罔象通三昧
却如何成少不成多因滯泥水鄉鉛只一
味箇便是先天氣會蟾烏合璧身心合意西
四歸來投北了東三便去交南二把五般攢
簇入爐中丹完備
　　　又(贈孫/居士)
這點虚靈自古來無虧無缺更爍爍圓圓澄
澄徹徹照破洪濛前底事分閑蟾窟中間穴
向菴中養箇白蝦蟆皎如雪那些兒無可
說利如金團似月運化化生生了無休歇山
水蒙時天癸降地雷復處玄霜結駕青鸞苴
謁廣寒宫超生滅
　　　又(贈嘿/菴)
默即說兮這說處元來有默只默說便是金
丹祕訣默識濳通爲大要聲聞縁覺皆虚設
向說中認得默之根無生滅會說底非干
舌與默底無差别這默底寧如說底親切若
向不言中得趣便於不默俱通徹將默默說
說盡掀翻天機泄
　　　又(贈敬菴/葛道人)
道本無言要學者潜通默識若萬慮俱捐虚
靈湛菽動處調停水中火定中究竟波羅密
問玄關一竅在何宫中間覓不是心不是
物不是仙不是佛只這些端的鮮人知得迷
者到頭空苦志悟來不費些兒力看無中生
有産靈胎陽神出
　　　又授記門人
吾道玄關决不許外邊人入有學者來參防
他做賊猛把殺人刀子舉活人手段輕拈出
更單提獨弄逞神通誰能敵若是箇善知
識便承當心不惑仗奮心剛膽逢佛殺佛舉
步便能欺十聖口開便要吞三極把乾坤天
地盡掀翻眞奇特
　　　　又(令門/人和)
採藥歸來這鼎器乾金鑄寫那些兒道理全
憑主者先把根塵都掃盡從前熟處休沾惹
問行工進火事如何憑般若五雷車青龍
撦燒山符心鑄寫更滌慮洗心靈泉澆灑九
轉功成丹道畢一靈眞性還虚也那赤條條
地法王身無可把
　　　滿庭芳(贈焦/提舉)
寂寞山居喧轟巿隱頭頭總是玄關賢明高
士須向定中參我把活人手段殺人刀慢慢
教看君還悟只今薦取超脱不爲難一言
明說破起初下手先鍊三三自玄宫起火運
入崑山把定則雲横谷口放行也月落寒潭
工周竟大蟾成象名姓列仙班
　　　又(受記/定菴)
學佛學仙參禪窮理不離玄牝中間可憐迷
謬往往相瞞一味尋枝摘葉徒坐破幾箇蒲
團堪傷處外邊尋覓笑殺老瞿曇些兒眞
造化誠能親見膽冷心寒定菴高士好向定
中參看破娘生面目把從前學解掀翻眞空
透髑髏迸破眞主自離菴
　　　水調歌頭(贈和菴/王察判)
土釜要端正定裏問黃公流戊就己須待山
下出泉蒙採藥隄防不及行火休教太過貴
在得其中執中常不易天理感而通那些
兒玄妙處實難窮自從會得菴中無日不春
風便把西方少女嫁與南陵赤子相見永和
同十月聖胎備脱蛻爍虚空
　　　又(贈秋蟾/周先生)
鉛汞了無質爐鼎假安名始因動靜迷人不
覺墮聲聞這箇先天妙理日用着衣喫飯相
對甚分明接物應機處不動感而靈不是
心不是佛匪爲金明加眼力莫教錯認定盤
星片片迷雲涣散湛湛禪天獨露箇是本來
眞風定浪頭息月滿水光清
　　　又(贈寳/蟾子)
學佛學仙要玄妙在中誠眞鉛眞汞無非只
是性和情但得情來歸性便見鉛來投汞二
物自交併日用了無間大藥自然成識抽
添明進退要持盈坤爐乾鼎陰符陽火慢調
停一竅玄關透了八片頂門裂破迸出寳蟾
明功行兩圓備談笑謁三清
　　　又(贈劉/居士)
在俗心不俗塵裏不沾塵處身中正何妨鬧
巿與山林踐履不偏不易日用無爭無執只
此是全眞方寸莫教昧便是上乗人採元
精鍊元氣復元神三元合一自然鼎内大丹
凝更把玄風鼓動天外迷雲消散慧月朗然
明叩我第一義江上數峯青
　　　又(贈張/蒙菴)
雷在地中復山下出泉蒙明斯二埋自然造
化合玄同密密至虚守靜便見無中妙有九
竅一齊通直下承當去箇是主人公莫着
無莫着有莫着空疑團打徹只今突出妙高
峰撥置紛紛外境收拾靈靈底箇生化了無
窮畢竟作麽道日向嶺東紅
　　　又(贈實/菴)
道乃法之體法乃道之餘雙全道法横拈倒
用總由渠只這元神元氣便是天兵將吏除
此外都無說與洞蟾子定裏做工夫守爲
胎用爲竅假爲符既明此理何須苦泥墨和
宋若使精凝氣固便可驅雷役電妖怪悉皆
誅行滿功成日談笑謁仙都
　　　又(示衆芻/分彼此)
道釋儒三教名殊理不殊參禪窮理只要抱
本還元初解得一中造化便使三元輻輳宿
疾普消除屋舍既堅固始可立丹爐鍊還
丹全太極採玄珠的端消息採將坎有補離
無若也不貪不愛直下離聲離色神氣總歸
虚了達一切相赤子出神廬
　　　又(贈白/蘭谷)
三元祕秋水微密實難量未分清濁天地人
物一包藏一乃太玄眞水二氣由兹運化三
極理全彰上下降升妙根本在中黄兔懷
胎牛喘月蛑含光人明此埋倒提斗柄戽銀
潢絶斷曹溪一派掀倒蓬萊三島無處不仙
鄉誰爲白蘭谷安寢感羲皇
　　　又(言/道)
三元祕秋水未悟謾猜量誠能參透洗心滌
慮密歸藏意與身心不動精與氣神交合天
埋自然彰三善備於我翻笑鍊玄黄性圓
融心豁達德輝光牛郎織女一時會合到天
潢勘破乗槎伎倆密契浴沂消息游泳有無
鄉日用别無事讀易對三皇
　　　又(言/性)
三元祕秋水都不屬思量收來毫末放開大
地不能藏過去未來見在只是星兒消息體
物顯然彰本自無形象隨處見青黃性源
清心地靜發天光木人半夜倒騎鐵馬過銀
潢正是露寒煙冷那更風清月白乗興水雲
鄉識破夢中夢稽首禮虚皇
百字令(贈眞蟾子/葉大師)
玄關欲透做工夫妙在一陽來復天癸纔生
忙下手採處切須虔篤絶慮忘機清心釋累
認取虚無谷鉛銀砂汞一時辰内攢簇霎
時天地相交甲庚無間龍虎齊降伏取坎填
離乾體就陽火陰符行足至寳凝堅眞蟾形
兆宜把靈泉沃德圓功備大師名注仙籙
　　　又(指中菴性/命次序)
玄關一竅埋幽深至妙了無言說陰極陽生
初動處便是採鉛時節地下雷轟山頭水降
滿地紅塵雪行功之際馬猿休縱顚劣霎
時虎嘯龍吟夫懽婦合鼎内丹頭結身外有
身猶未了圓頓始能通徹鬱鬱黄花青青翠
竹此理應難泄爲君舉似水中撈取明月
　　　　又(贈陳/制幹)
修眞慕道樂清虚任意陶陶兀兀富貴榮華
都不戀甘分清貧徹骨名利俱損是非不辨
且把身埋没眞閑眞靜誰知如是消息爲
言向上機緘玄珠罔象火候無時刻一竅玄
關通得透頓悟非心非佛情念雙忘有無交
入胎備元神出眼晴開放光明周遍無極
又(贈胡/秀才)
亘初一點瑩如如無相無形無質不蕩不揺
常正定直是斷蹤絶跡變化無方顯微無間
妙埋應難測爲伊言破屏除縁慮塵識放
教方寸虚澄裏頭寧貼方見眞端的三五混
融心月皎照破本元來歷爍爍圓明如如不
動運化無休息靜中拈出蟾光爍破無極
　　　又(指老蟾張/大夫下手)
金丹大要不難知妙在陽時下手日用平常
須謹獨莫縱虎龍奔走心要安閑身須正定
意在常存守始終不怠自然通透玄牡其
間些子淆訛爲公直指地下聽雷吼立鼎安
爐非小可運用斡旋憑斗性本圓明命基牢
固勘破無中有老幨成象直同天地齊壽
　　　又(贈通/菴)
太初一點本靈明元自至純無雜執着些兒
千里遠悟得只消時霎方寸中虚纖塵不立
何用調庚甲承當得去目前方信無法箇
中顯訣難傳無名可唤貴在心通達信手拈
來君薦取無罅豈容針劄人我山頭是非海
裏更要知生殺養其無象忘形靈地開發
　　　又(示衆/破惑)
成仙捷徑在玄關一竅四通八達說與學人
先立志悟後只消時霎可笑迷徒不求師指
執着傍門法般精般氣到頭都是兜搭爭
知大道堂堂坦平驀直也要師開發會得善
行無轍跡玄牝自然開闔一念無生谷神不
死九轉工周匝脱胎歸去大羅天上行踏
　　　西江月(贈潘/道人)
眞土眞鉛眞汞元神元氣元精三元合一藥
方成箇是全眞上品動靜虚靈不昧成全
實相圓明形神俱妙樂無生直謁虚皇絶境
　　　又(贈善/友)
至道本無言說全憑立志剛堅心常不昧究
根源一月千潭普現會取擊風捕影便知
火裏栽蓮任他海水變桑田只這本來無變
　　　又(贈周/守正)
識破無人無我何須求佛求仙隨時隨處總
安禪一切幻塵不染選甚山居野處何妨
鬧巿門前執中守正固三田久久神珠出現
　　　鍊丹砂(詠玄牝/示衆)
玄牝少人通說與諸公休言南北與西東不
在四維並上下不在當中闔闢妙無窮天
地根宗生生化化運神功動靜機緘應不息
廣納包容
　　　又(示/衆)
至道本無傳只要心堅始終立志莫教偏九
載三年常一定便是神仙眞息自綿綿靈
地平平飢來喫飯困來眠夏月單衣冬蓋被
玄外無玄
　隱話
　　　教外名言
佛書云若人欲了知三世一切佛應觀法界
性一切由心造是謂有造則有化造化皆由
心人皆謂造化萬物者造化之工也予獨不
然造化本無工萬物自造化也何以故一切
萬物均有是心既有是心便有造化豈非自
造化耶且如世間一切有形形本無無而生
有是謂造有生便有滅有滅則復歸於無是
謂化造造化化物之常也一眞之性本有有
而無象故無造無化道之常也人只知無造
無化爲不造化殊不知有大造化存焉非明
了者其孰能知之明了之士智慧圓通則能
萬事見空一心歸寂超然獨存故無造化也
若不明了外着於身心世事内住於受想行
識所以隨世變遷隨形生滅也目所見者謂
之色領納在心謂之受既受之在心謂之想
想而不已至於作爲謂之行隨行善惡各有
報謂之業識業識紛紛輪迴之根本也故不
能出造化苟有不被幻縁纏縳不被法塵染
污不被迷情障礙不被愛欲苦惱則能照見
五藴皆空五藴既空造化何有此即是涅槃
妙心也予謂造化由心復何疑哉
道書云有無相生是謂無生有造也有生無
化也又云致虚極守靜篤萬物並作吾以觀
其復是謂觀復知化也知化則不化不化則
安得有造非洞觀無礙者孰能及此洞達之
士清靜光明故能勘破身心世事因虚幻中
有有則爲物物極則返返則復歸虚幻也作
是觀者則知無象之象乃是實象養其無象
象故常存守其無體體故全眞至於純純全
全合乎大方溟溟涬涬合乎無倫超出虚無
之外是謂無造化也執着之者身心不定念
慮交攻所以喪其無象散其無體故流浪生
死常沉苦海也苟有收拾身心屏除念慮内
境勿令出外境勿令入内外清靜名爲照了
至於内忘其心外忘其形一眞洞然如太虚
廓然無礙造化又何有焉
儒書云不忮不求無咎無譽是謂不忮不求
則不受造也無咎無譽則不受化也易繫云
遠取諸物近取諸身予謂遠取諸物則知萬
縁虚假近取諸身則知五藴皆空外屏萬縁
内消五藴故能順天施運懽樂於天知物之
始終知幽明之故知死生之說窮埋盡性以
至於命也樂天故不憂盡性故不疑非致知
者孰能及此致知者誠明靜定故知生滅不
停者幻形也差别不平者妄心也遷變不定
者時世也敗瓌不久者事務也觀練純熟是
名聖功一以貫之故無造化若不致知則不
能格物不能格物則隨物變遷性命安在苟
有變動不居周流六虚故天地合乎我萬物
備於我至於復見天心萬有歸一無則造化
息矣譬如乾坤不變動日月不運行六子何
有六子不交重陰陽不升降萬物何有乾坤
之體純一不雜倒正不變故無造化造無造
之造大造也化無化之化大化也作是見者
故知世間萬物皆是假合陰陽運用無非幻
妄非天下之至變其孰能與於此觀之三教
惟心也造化由心也出造化亦由心也學佛
之要在乎見性若欲見性必先以决定之志
奪習俗之氣以嚴持之力保洞然之明然後
照破種種空妄心不着物念不隨情念是煩
惱根心是法塵種念起則一切煩惱起念息
則一切煩惱息心生則種種法生心滅則種
種法滅念起即止皆由自心至於生滅滅已
寂滅爲樂是見性也今之學者不能見性者
爲事理二障所礙也非大觀則不能解理障
非大止則不能除事障大觀謂智斷也大止
謂力制也智斷純孰則理埋皆空力制純孰
則事事皆空了三空之大空知一眞之至眞
此大觀之至也即時身心世事念慮情識一
齊都止此大止之至也非上上智其孰能與
於此學道在乎存性若欲存性必先以慧劍
斬群魔火符消六慾次以定力忘情絶慮釋
累清心至於心清累釋慮絶情忘是謂存性
眞性既存則無造化今之學者爲情識之所
奪也欲去情識先除生滅心心無生滅身無
生滅定矣去生滅心必自無念之積習純熟
足可致無夢無念之靜定純熟足可致無生
無夢乃見在之大事也無念乃末後之大事
也無生則不造無夢則不化不造不化即不
生不滅也非高上之士其孰能與於此儒學
之要在乎盡性若欲盡性在明明德在止於
至善知止而後有定有定則能忘物我艮卦
辭云艮其背不獲其身行其庭不見其人無
咎艮其背忘其心也不獲其身忘我也行其
庭不見其人忘物也三者既忘何咎之有此
知止之至也知止故能忘物我而全天理是
謂盡性也今人不能盡性者爲身心之累也
既有累便有窒礙必以剛斷果决剛斷故能
忘物果决故能忘我物我兩忘盡性至命定
矣非神德聖功其孰能與於此予見世人多
以此身爲有我其不思之甚也且如此身因
造而有未造之前有象乎有名乎有我乎既
化之後有象乎有名乎有我乎前後兩既俱
無安得中間偏執有我耶殊不知身心世事
本來虚妄三世推求了不可得過去杳然何
在只今念念變遷未來决定如是歷劫以來
大夢幻中堅執妄縁結成輪迴種子是以出
生入死無有了期若復有人於此夢幻境中
證明了知而善消遣豈非至人乎予一日舉
此公案令門人參二三子稍合符節故作此
書以贈之以心傳心若能直下承當潜通默
會即時知止不謀其前不慮其後不戀只今
三者混成得大自在倘徉乎大寂滅之海道
遥乎無何有之鄉游泳乎自得之場至此方
知造化於此何預焉雖然更有向上事在且
道喚甚麽做向上事咦掀翻無字脚粉碎太
虚空方爲了事漢祕之祕之
　　　絶學無憂篇並叙
所爲絶學者非不學也若以不學爲絶學則
罔無所知只同常流也此所謂絶學者博學
而至於絶學也蓋由世人多學爲奇特轉學
轉不會也聖人云其出彌遠其知彌少又云
多則惑少則得正謂此也前儒云有爲終日
息無爲便不息即此意也故作是篇以證之
使學徒不爲聲聞縁覺學解見知所累也
日用總玄玄時人識未全當推心上好放下
口頭禪法法非空法傳傳是妄傳不曾修福
始焉能有禍先不益便無損不變豈能遷不
垢亦不淨無缺亦無圓莫着嗔和喜何愁迍
與邅不作善因果那得惡因縁不聞興廢事
名利不相牽精粗無憂惡妍醜不憎憐不償
歡喜債都無恩怨纏打開人我網跳出是非
圈清虚不好古恬澹倦希賢休思今世後放
下未生前從他佛是佛任伊仙是仙既無塵
俗累何憂業火煎有無俱不立虚實任相連
都縁無取捨自然無過愆來去渾忘却死生
何預焉居止無餘欠隨處任方圓飢來一椀
飯渴則半甌泉興來自消遣困來且打眠達
者明此義休尋天外天見前赤灑灑末後亮

姢姢


中和集卷之六










