#+TITLE: 意林--馬總
#+DATE: 2018-05-12 10:22:13
#+SOURCE: github.com/kanripo/KR5g0071 master 0c4dc0e6                
御製題武英殿聚珍版十韻(有序)
　校輯永樂大典内之散⬤零編並蒐訪天下遺籍不
　下萬餘種彚爲四庫全書擇人所罕覯有裨世道人
　心及足資考鏡者剞劂流傳嘉惠來學苐種⬤多則
　付雕非易董武英殿事金⬤以活字法爲請旣不濫
　費棗棃又不久淹歲月用力省而程功速至簡且捷
　考昔沈括筆談記宋慶歴中有畢昇爲活版以膠泥
　燒成而陸深金臺紀聞則云毘陵人初用鉛字視版
　印尤巧便斯皆活版之權輿顧埏泥體麤鎔鉛質輭
　　俱不及鋟木之工緻兹刻單字計二十五萬餘雖數
　　百十種之書悉可取給而校讐之精今更有勝於古
　　所云者苐活字版之名不雅馴因以聚珍名之而系
　　以詩
　稽古搜四庫於今突五車開鐫思壽世積版或充閭張
　帖唐院集周文梁代餘同爲製活字用以印全書精越
　鶡冠體(昨歲江南所進之書有鶡冠子卽/活字版苐字體不工且多訛謬耳)富過鄴架儲
　機圓省雕氏功倍謝鈔胥聯腋事堪例埏泥法似疎毀
　銅昔悔彼(康⬤年間編纂古今圖書集成刻銅字爲活/版排印蕆工貯之武英殿歴年旣久銅字或)
(被⬤缺少司事者懼干咎適値乾隆初年京師錢貴遂/請毁銅字供鑄從之所得有限而所耗甚多巳爲非計)
(且使銅字尙存則今之印書/不更事半功倍乎深爲惜之)刊木此慙予旣復羨棃棗
還教愼魯魚成編示來學嘉惠志符初
　乾隆甲午仲夏
御題意林三絶句
集錄裁成庾潁川意林三軸用兹傳漫嫌撮要失備載
嘗鼎一臠知味全
都護安南政不頗用儒術致政平和奇書五卷銅柱二
無忝祖爲馬伏波
六經萬古示綱常諸子何妨取所長節度豈徒務佔畢
要知制事有良方
原序二首
三聖相師大易光著天地之功立矣經傳之功生焉輔
成一德謂之六學漢收秦業其道方興置講習訓授之
官明君臣父子之體雖禮樂文缺亦足以新忠孝仁義
之大綱至如曾孔荀孟之述◍蓋數百千家皆發揮隱
微羽翼風敎祖儒尊道持法正名縱横立權變通其要
崇儉而有别卽◍而得序傍行而不流小說去泥而篇
簡繁夥罕備于士大夫之家有梁潁川庾仲容略其要
會爲子書抄三十卷將以廣搜採異而立言之本或不
求全大理評事扶風馬總元會家有子史幼而集錄探
其旨趣意必有歸遂增損庾書詳擇前體裁成三軸目
曰意林上以防守教之失中以補比事之闕下以佐屬
文之緒有疏通廣博潔凈符信之要無僻放拘刻譤蔽
邪盪之患君子曰以少爲貴者其是之謂乎余元會之
執友故序而記之貞元二年五月二十一日也撫州刺
史戴叔倫撰
子書起于鬻熊六韜盛于春秋六國時莊老道宗起覆
載之功橫日月之照高視六經爲天下式故絶于稱言
矣墨翟大賢其旨精儉教◍◍◍名亞孔聖至矣◍◍
管晏文◍◍◍◍◍◍◍◍◍◍◍◍◍◍◍◍◍可
謂庶矣而部帙繁廣尋覽頗難梁朝庾仲容抄成三帙
汰其沙石簸其粃糠而猶蘭蓀雜于蕭艾璠璵隱于璞
石扶風馬總精好前志務于簡要又因庾仲容之抄略
存爲六卷題曰意林聖賢則糟粕靡遺流略則精華盡
在可謂妙矣隋代博陵李文博攓掇諸子編成理道集
十卷唐永興公虞世南亦採前史著帝王略論五卷天
后朝宰臣朱翼祖則又述十代興亡論一帙洎扶風意
林究子史大略者蓋四人意矣予扁舟塗水留滯廬陵
扶風爲余語其本尚且日編錄所取先務于經濟次存
作者之意罔失篇目如面古人予懿馬氏之作文約趣
深可謂懷袖百家掌握千卷之子用心也遠乎哉旌其
可美述于篇首俾傳好事貞元丁卯歲夏之晦文廢瞍
河東柳伯存重述
意林目錄
　卷一
　　鬻子一卷　太公金匱二卷
　　太公六韜六卷　曾子二卷
　　晏子八卷　子思子七卷
　　孟子十四卷　管子十八卷
　　道德經二卷　荀卿子十二卷
　　魯連子五卷　文子十二卷
　　鄧析子一卷　范子十二卷
　　胡非子一卷　墨子十六卷
　　⬤子一卷　隨巢子一卷
　　尸子二十卷　韓子二十卷
　卷二
　　列子八卷　莊子十卷
　　鶡冠子三卷(缺)王孫子一　卷(缺)
　　申子三卷　愼子十二卷
　　燕丹子三卷　鬼谷子五卷
　　尹文子二卷　公孫文子一卷
　　　陸賈新書二卷　晁錯新書三卷
　　　賈誼新書八卷　呂氏春秋二十六卷
　　　淮南子二十二卷
　　卷三
　　　鹽鐵論十卷　說苑二十卷
　　　新序三十卷　法言十五卷
　　　太⬤經十卷　新論十七卷
　　　論衡二十七卷　正論五卷
　　　潛夫論十卷
　　卷四
　　　風俗通三十一卷　商君書四卷
　　　阮子四卷　正部十卷
　　　士緯十卷　通語八卷
　　　抱朴子四十卷
　　卷五
　　　周生烈子五卷　荀悅申鑒五卷
　　　仲長統昌言十卷　典論五卷
　　　魏子十卷　人物志三卷
　　任子十卷　篤論四卷
　　體論四卷　傅子一百二十卷
　　太元經十四卷　化淸經十卷
　　鄒子一卷　成敗志三卷
　　古今通論三卷　中論六卷
　　唐子十卷　秦子二卷
　　梅子一卷　物理論十六卷
(臣)等謹案意林五卷唐馬總編唐書傳稱其系出
　　扶風不言爲何地人其字傳作會元而此本則題
　　曰元㑹均莫能詳也傳稱其歴任方鎭終于戸部
　　尙書贈右僕射諡曰㦤陳振孫書錄解題稱總仕
　　至大理評事則振孫攷之未審矣梁庾仲容取周
　　秦以來諸家雜記凡一百七家摘其要語爲三十
　　卷名曰子鈔總以其繁略失中復增損以成此書
　　宋高似孫子略稱仲容子鈔每家或取數句或一
　　二百言馬總意林一遵庾目多者十餘句少者一
　　二言比子鈔更爲取之嚴錄之精今觀所采諸子
　　今多不傳者惟頼此僅存其槪其傳于今者如老
　　莊管列諸家亦多與今本不同不特孟子之文如
　　容齋隨筆所云也前有戴叔倫柳伯存二序與文
　　獻通考所載相同其書唐志作一卷叔倫序云三
　　軸伯存序又云六卷今書乃止五卷且攷子鈔原
　　目凡一百七家此本止七十一家又或有錄無書
　　洪氏載總所引書尙有蔣子譙子鍾子張儼黙記
　　裴氏新書袁淮正書袁子正論⬤子張顯析言于
　　子顧子諸葛子陳子要言符子諸書此本不載又
　　通考稱今本相鶴經自意林鈔出而永樂大典有
　　風俗通姓氏篇題曰出馬總意林此本亦並無之
　　合計卷帙當巳失其半非總之原本矣然殘璋斷
　　璧固益可寶貴也乾隆四十七年十月恭校上
　　　　　　　　　　總纂官兵部侍郞(臣)紀　昀
　　　　　　　　　　　　　大理寺⬤(臣)陸錫熊
　　　　　　　　　　纂修官右贊善(臣)季學錦
意林卷二缺文(照宋刻補)
　　鶡冠子三卷
鳥鵲之巢可俯而窺麋鹿之居可招而係此在上者慈
心
扁鵲兄弟三人並醫魏文侯問曰子三人其孰最善扁
鵲鍼人血脈投人毒藥故名聞諸侯
　　王孫子一卷
衛公重裘累茵見⬤薪者而屢哭之問曰何故對曰雪
下衣薄故失薪衛公顔色大懼乃開府金出倉粟以賑
貧窮吾恐鄰國貪養賢以勝吾也
　意林卷一
　　　　　　唐　馬　總
　　　鬻子一卷(藝文志云名熊著子/十二篇今一卷六篇)
　發政施令為天下福謂之道上下相親謂之和不求而
　得謂之信除天下之害謂之仁信而能和者帝王之器
　聖王在位百里有一士猶無有也王道衰千里一士則
　猶比肩也
　知善不信謂之狂知惡不改謂之惑
　昔文王見鬻子年九十文王曰嘻老矣鬻子曰若使臣
　捕虎逐麋臣巳老矣坐策國事臣年尚少
　　　太公金匱二卷
　武王問太公曰殷巳亡其三人今可伐乎太公曰臣聞
　之知天者不怨天知己者不怨人先謀後事者昌先事
　後謀者亡且天與不取反受其咎時至不行反受其殃
　非時而生是爲妄成故夏條可結冬氷可釋時難得而
　易失也
　武王平殷還問太公曰今民吏未安賢者未定如何太
　公曰無故無新如天如地得殷之財與殷之民共之則
商得其賈農得其田也一目視則不明一耳聽則不聰
一足步則不行選賢自代上下各得其所
武王問五帝之戒可得聞乎太公曰黃帝云予在民上
搖搖恐夕不至朝故金人三緘其口愼言語也堯居民
上振振如臨深淵舜居民上兢兢如履薄氷禹居民上
慄慄如恐不滿湯居民上翼翼懼不敢息
道自微而生禍自微而成愼終與始完如金城
行必慮正無懷僥倖(書/履)忍之須臾乃全汝軀(書/鋒)刀利皚
皚無爲汝開(書/刀)源泉滑滑連旱則絶取事有常賦斂有
節(書/井)
　太公六韜六卷
文王曰君務舉賢不獲其功何也太公曰舉而不用是
有求賢之名而無用賢之實也文王曰舉賢若何太公
曰按賢察名選才考能名實俱得之也
文王曰國君失民者何也太公曰不愼所與也君有六
守三寳六守者仁義忠信勇謀三寳者農工商六守長
則君安三寳完則國昌
國柄借人則失其威淵乎無端孰知其源涓涓不塞將
成江河兩葉不去將用斧柯熒熒不救炎炎奈何
天下非一人天下天下之天下也取天下者若逐野鹿
而天下共分其肉
太公云伏羲神農教而不誅黃帝堯舜誅而不怒
聖人恭天靜地和人敬鬼
文王在岐召太公曰吾地小奈何太公曰天下有粟賢
者食之天下有民賢者牧之屈一人下伸萬人上惟聖
人能行之
冠雖敝加于首履雖新履于地
武王問太公曰士高下有差乎太公曰人有九差惡口
舌爲衆所憎夜卧早起此妻子之將知人飢渴習人劇
易此萬人之將戰戰慄慄日愼一日此十萬之將知天
文悉地理理四海如妻子此天下之將
軍中之事不聞君命
武王問太公曰吾欲令三軍親其將如父母攻城則爭
先登野戰則爭先赴聞金聲而怒聞鼓音而喜可乎太
公曰作將冬日不服裘夏日不操扇天雨不張葢幔出
隘塞過泥塗將先下步軍未舉火將不食士非好死而
樂傷其將知飢寒勞苦也
用兵之害猶豫最大赴之若驚用之若狂當之者破近
之者亡使如疾雷不暇掩耳也
貧窮忿怒欲決其志者名曰必死之士辯言巧辭善毁
善譽者名曰間諜飛言之士
　　曾子二卷
君子愛日以學及時而成難者不避易者不從旦就業
夕自省可謂守業年三十四十無藝則無藝矣至五十
不以善聞則無聞矣
鄙夫鄙婦相會于牆之陰可謂密矣明日或有知之故
士執仁與義莫不聞也
蓬生麻中不扶自⬤白沙在湼與之皆黑君子之遊苾
乎如入蘭芷之室久而不聞則與之化矣小人之遊戲
乎如入鮑魚之室久而不聞則亦化矣故君子愼其去
就也與君子遊如日之長加益不自知也與小人遊如
履薄冰幾何而不行陷乎
天圓地方則是四角不掩也聞之夫子曰天道曰圓地
道曰方
　　　晏子八卷
　景公作臺臺成復欲作鍾晏子諫曰斂民作鍾民必哀
　斂哀以謀樂不祥
　景公嬖妾死名曰嬰子公守之三日不食膚著于席而
　不去晏子曰外有良醫將作⬤神之事公信之屏而沭
　浴晏子令棺入殮死者公大怒晏子曰巳死不復生公
　乃止仲尼聞之曰星之昭昭不如日月之靉靉
　景公時雨雪三日被狐白之裘坐于堂側謂晏子曰三
　日雨雪天下何不寒晏子曰夫賢君飽則知人飢溫則
知人寒公乃去裘
冠足以修敬不務其飾衣足以掩形不務其美土事不
文木事不鏤足以示民也
景公曰吾欲霸諸侯若何晏子曰官未具也臣聞仲尼
處陋巷廉隅不正則原憲侍志意不通則仲由侍德不
辱(案德不辱今本晏子/作德不盛行不厚)則顏回侍今君未有能侍故未
具也
君擇臣使之臣雖賤亦擇君事之
一心可以事百君百心不可以事一君
晏子治阿三年毀聞于國景公召而問之對曰嬰築蹊
徑急門閭之政淫民惡之舉儉罰偷墮民惡之決獄不
畏强貴强貴惡之左右取求非法不予左右惡之事貴
人不能過禮貴人惡之是三邪毀于外二䜛去于内臣
請改轍更治三年必有譽也
景公病水數十日夢與二日鬬而不勝使占夢者占之
占者至門晏子使對曰公病陰也與二日鬬日陽也不
勝疾將退也三日而愈公賞占夢者占夢者辭曰晏子
之力也公問晏子晏子曰臣若自對則不信也
　景公病疽在背欲見不得問國子國子曰⬤如火色如
　日大如未熟李也公問晏子晏子曰色如蒼玉大如璧
　公曰不見君子不知野人之拙也
　晏子使楚楚王令左右縳一人作盜者過王問何處人
　也對曰齊人也王視晏子齊國善盜乎晏子曰橘生江
　南江北則作枳地土使然也今民生長于齊不盜入楚
　則盜臣不知也楚王自取弊
　晏子使楚楚王以晏子短作小門于大門之側晏子曰
　往詣狗國從狗門入今來使入楚不可從狗門入也遂
　大門入
　楚王問齊之臨淄都無人耶對曰臨淄三百閭張袂成
　帷揮汗成雨比肩繼踵何容無人也
　曾子將行晏子送之曰贈人以財不若以言(案今本晏/子作贈人)
(以軒不/若以言)
　和氏之璧井里璞耳良工修之則成國寳習俗移性可
　不愼乎
　晏子殁後十有七年景公射諸侯大夫皆稱善公曰自
　晏子殁後不復聞不善之事⬤章對曰君好之則臣服
之君嗜之則臣食之尺蠖食黃則黃食蒼則蒼是也公
曰善吾不食謟人之言也以魚五十車賜⬤章固不受
是⬤章有晏子之遺行也
　　子思子七卷
慈父能食子不能使知味聖人能悅人不能使人必悅
國有道以義率身無道以身率義荀息是也
言而信信在言前令而化化在令外聖人在上而遷其
化
終年爲車無一尺之軫則不可馳(案一尺之軫據考工/記攷定从御覧改)
　百心不可得一人一心可得百人
　君本也臣枝葉也本美則葉茂本枯則葉凋
　君子不以所能者病人不以人之不能者愧人
　小人溺于水君子溺于口也
　繁于樂者重于憂厚于義者薄于行見長不能屈其色
　見貴不能盡其辭雖有風雨吾不入其門也
　君子以心導耳目小人以耳目導心
　　　孟子十四卷
　蜀郡趙臺卿作章句章句曰指事
　孟子謂惠王曰虐政殺人何異刃耶庖有肥肉廐有肥
　馬民有飢色野有餓莩此謂率獸食人且人惡之況虐
　政乎
　敬老愛幼推心于民天下運掌中也故推恩足以保四
　海不推恩不足以保妻子
　孟子云齊人譏管晏(此八字有語馬驌釋史因之案譏/當作識葢刪改子誠齊人一節之)
(文舊在不如/待時下誤)
　雖有智慧不如乘勢雖有鎡基不如待時飢者易爲食
　渴者易爲飮若久塗炭則易政如渴不擇飮也
宋人有閔其苗不長揠㧞之使其長其子趨而視之苗
則槁矣非但無益乃有害也
見孺子入井非孺子之父母亦有惻隱之心無惻隱之
心非人也無羞惡之心亦非人也無辭讓之心亦非人
也無是非之心亦非人也
孟子云子路人吿之有過則喜禹聞善言則拜
枉巳者未能⬤人當以⬤矯枉若自曲何以正人
景春曰公孫衍張儀豈不誠大丈夫一怒而諸侯懼安
居而天下息孟子曰是焉得爲大丈夫乎富貴不能淫
貧賤不能移威武不能屈此之謂大丈夫
天子不仁不保四海諸侯不仁不保社稷士不仁不保
四體今惡死亡而樂不仁猶惡醉而強酒
民之歸仁猶水就下
存乎人莫良於眸子眸子不能掩其惡胷中正則眸子
瞭焉胸中不正則眸子眊焉
淳于髠曰男女不親授受⬤嫂溺援之手乎孟子曰⬤
不援是豺狼也天下溺則援之以道嫂溺必援以手
子產以其乘輿濟人於溱洧孟子聞之曰不知政也不
如以時修橋梁(案句本/趙注)
齊人有一妻一妾其良人出行則饜飽而反欺其妻云
與富貴人共飮食耳夫出妻後伺之見乞人祭餘食之
妻乃告妾相與泣於中庭其夫自外來未知猶驕其妻
妾由君子枉道得富貴而驕人也
非其道伊尹不以一芥與人亦不取一芥於人
在野曰草莽之臣在國曰市井之臣
性猶湍水決東則東決西則西
白羽白性輕白雪白性消白玉白性貞雖俱白其性不
　同也(案此馬參用趙/岐劉⬤二家注)
　冬曰飮湯夏日飮水(欲問寒暑/者中心也)
　仁義忠信樂善不倦天爵也公卿大夫人爵也古之人
　修天爵而人爵從之今之人修天爵以要人爵得人爵
　棄天爵終亦亡矣
　孟子曰仁之勝不仁也猶水勝火今之爲仁者猶一杯
　水救一車薪之火也不熄則謂水不勝火此又與於不
　仁之甚者也亦終必亡而已矣
　君子有三樂父母具存一樂仰不愧天俯不怍人二樂
得天下英才而教育三樂
雞鳴而起孜孜爲善者舜之徒也雞鳴而起孜孜爲利
者跖之徒也
九仭無泉猶棄井也
古人之關禦暴今人之關爲暴(今之關出/入征稅)
惡似而非者惡莠亂苗惡佞亂義惡利口亂信惡鄭聲
亂雅樂惡紫亂朱惡鄕原亂德
堯至湯湯至文王文王至孔子孔子至孟子各五百餘
歲(案孔子至孟子纔/百餘歲當依原書)
　　　管子十八卷
　倉庫實知禮節國多財遠者來衣食足知榮辱
　野無積草府不積貨市不成肆朝不合衆治之至也
　觀其交游則賢不肖可察
　一年之計莫若樹榖十年之計莫若樹木終身之計莫
　若樹人
　爵祿滿則忠衰室富足則行衰釜鼓滿則人槩之人滿
　則天槩之故先王不滿也
　凡赦者小利而大害故久而不勝其禍無赦小害而大
利久而不勝其福惠者多赦先易後難法者無赦先難
後易惠者民之仇讎法者民之父母
堂上遠于百里有事十日而君不知堂下遠于千里有
事一月不知門庭遠于萬里有事朞年不聞
桓公謂管仲曰寡人有大邪三不幸好畋晦夜從禽不
反一不幸好酒日夜相繼二寡人有汙行不幸好色姑
姊妹有未嫁者三管仲曰惡則惡矣非其急也人君惟
不愛與不敏不可耳不愛則亡衆不敏則不及事
地大而不耕非其地卿貴而不仁非其卿民衆而不親
非其民
無翼而飛者聲也無根而固者情也公但謹聲耳
齊水躁而復故民貪而勇楚水溺而淸其民輕果好賊
越水濁而重其民疾妒秦水泔(案泔舊作汨據本書/注秦水絶泔今改)而
滯其民貪戾晉水滯而雜其民好詐宋水勁而淸其民
簡易
先王治國威不兩措政不二門有法度之制者不可巧
以詐僞有權衡之稱者不可欺以輕重有尋尺之數者
不可差以短長也
桓公問廏吏何事最難吏未答管仲曰臣嘗作圉人惟
傅馬棧最難先傅曲木則⬤無所施先傅⬤木則曲無
所施
楚王好小腰美人省食吳王好劔國士輕死故主好宮
室則工匠巧主好文彩則女工靡
冬日不盥非愛水也夏日不煬非愛火也爲不適于身
明王不治宫室非愛小也爲傷于本事而妨于敎也利
之所在雖千仞之山無所不上深泉之下無所不入商
人通賈倍道兼行夜以繼日千里不遠利在前也漁人
入海海水百仞衝波逆流日夜不出利在水也
蛟龍得水而神力人主得民而威成海不辭水故能成
大山不辭土故能成高主不厭人故能成衆士不厭學
故能成聖
烏合之衆初雖有懽後必相吐雖善不親也殺生之柄
不制于主而在羣下此寄生之主也
五穀民之司命黃金刀幣民之通施
農有常業女有常事一農不耕民有飢者一女不織民
有寒者
桓公謂管仲曰吾欲伐楚楚強不可下如何曰公但鑄
錢於莊山往楚貴市生鹿楚王聞之喜必廢農而獵鹿
公藏粟五倍楚足錢而無粟公閉關楚降者十分有四
　　道德經二卷
生而不有爲而不恃(元炁生萬物不有/道所施不求其報)挫其銳解其紛
(銳進也人欲銳愼進取功名當挫止之法道/不自見也紛結恨也當念道无上解釋也)和其光(雖/有)
(獨見之明當如暗/昧不曜亂人也)同其塵(當與衆同垢/塵不自别殊)多言數窮(口開/舌舉)
(必有/禍患)不如守中(不如守德於中育養/精神愛氣希言也)聖人後其身而身
先(先人後巳天下/之先以官長也)外其身而身存(薄己而厚人人愛之/如父母神明祐之如)
(赤子故身外/而長存也)金玉滿堂莫之能守(嗜欲傷神/財多累身)富貴而驕
自遺其咎(夫富當賑貧貴當憐賤/反驕恣必被禍患也)絕仁棄義民復孝慈
(德化/淳也)絶巧棄利盜賊無有(上化公正/下無私邪)曲則全(曲己從衆/不自專則)
(全/也)枉則⬤(枉屈己而伸人/久久自得⬤)少則得(天道祐謙自/受少則得多)多則惑
(財多者惑於守身/學多者惑於所聞)善行無轍跡(善行道者求之身不下/堂不出門故無轍跡)
善言者無瑕謫(擇言而出之/故無瑕謫)知足者富(知足則長保/祿位故富也)死
而不妄者壽(目不妄視耳不妄聽口不妄言/則無怨於天下故能長壽也)將欲噏之
必固張之(先開張之欲/令極其奢淫)將欲弱之必固強之(先强大之/欲使遇害)
將欲廢之必固興之(先興之/使驕危)將欲奪之必固與之(先與/之者)
(欲極其/貪心也)是謂微明(此四事具道/微其效明也)失道而後德(道衰/德生)失德
而後仁(德衰而/仁愛見)失義而後禮(義衰卽施禮/聘行玉帛也)夫禮者忠信
之薄(禮廢本治末忠/信日以消薄)而亂之首(禮賤質貴文故正⬤/曰以消邪亂曰以生)貴
必以賤爲本(言欲尊貴當以賤薄爲本禹稷躬/耕舜陶河濵周公下白屋是也)高必以
下爲基(言欲高立先以下爲基如築墻造功/因卑成高下不堅固高必傾危也)上士聞道
勤而行之中士聞道若存若亡下士聞道大笑之不笑
不足以爲道(不爲下士笑/不足名曰道)明道若昧(明道之人若暗/昧無所見也)進
道若退(進取道者/若退不及)夷道若⬤(夷平也大道之人不/自别殊若多比⬤)上德
若谷(若深谷不/耻垢辱也)廣德若不足(德行廣大之人/若愚頑不足也)大方無隅
(大方正之人無/委曲廉隅也)大器晚成(成器之人如瑚/璉不可卒成)大音希聲(如/雷)
(電待時而動喻/常愛氣希言也)大象無形(大法象道之人/質朴無形容也)物或損之而
益(取之不得/推讓必遠)益之而損(曾高者崩貪/祿致患也)名與身孰親(名遂/則身)
(退/也)身與貨孰多(財多則/害身也)得與亡孰病(好得貨利/則病於行)甚愛必
大費(甚愛色費精神甚愛財遇患害所/愛者少所費者多故言必大費)多藏必厚亡(生/多)
(藏於府庫死多藏於丘墓生有/攻刧之憂死有掘塚探柩之患)大成若鈌(鈌者滅名藏/譽如不備)
大巧若拙(不見/其然)大辯若訥(知無疑/口無辯)不出戸以知天下(以/巳)
(身知人身以/己家知人家)不窺牖以見天道(天道與/人道同)其出彌遠其知
彌少(謂去其家觀人家去其身觀人/身其視雖遠而所見至少也)為學日益(爲政教/禮樂之)
(學情欲文/飾日以多)爲道日損(謂自然之道情/欲文飾日以消)損之又損之以至
于無爲無爲而無不爲(情欲斷絶德與道合則/無所不施無所不爲)善者吾
善之不善者吾亦善之(不善則敎/道使就善)信者吾信之不信者
吾亦信之(亦以/教道)善攝生者陸行不遇兕虎(自然合/遠避)入軍
不⬤甲兵(不好/戰殺)塞其兌(兌目也/不妄視)閉其門(門口也/不妄言)終身不
勤(終身不/勤若也)開其兌(視情/欲)濟其事(濟益情/欲之事)終身不救(禍亂/成也)
大道甚夷而民好俓(俓邪不/平正也)善建者不拔(善以道建身/建國者不可)
(得引而/拔之)知者不言(貴其/行也)言者不知(駟不及舌多/言多患也)其政悶
悶(音門政教寛大悶/悶昧昧似不明)其民淳淳(淳淳/親厚)其政察察(政急疾/言決于)
(口聰决/于身)其民缺缺(民不⬤生缺缺/日以疎薄也)⬤而不肆(肆申也聖/人雖⬤曲)
(己從人/不自申)光而不耀(雖有獨見之眀/如暗昧不炫耀)深根固蔕長生久視
　之道(人以氣作根以精作⬤如樹根不深則拔⬤不堅/則落言能深藏氣固守精無所泄漏乃長生久視)
(之/道)以道莅天下者其鬼不神(鬼不敢干/犯其精神)非其鬼不神其
　神不傷人(聖人在位不傷害/人故鬼不干人)夫兩不相傷故德交歸焉
(人能治於陽全其性命鬼得治/於陰保其精神故德交歸也)人之不善何棄之有(當/以)
(道伏之蓋三皇之前/無棄民德化厚也)故立天子置三公(欲化不/善人也)報怨以
　德(修身行善絶/禍于未生也)圖難于易(圖難事先於/其時未成也)夫輕諾必寡信
　多易必多難(不愼/患也)其安易持(治國治身安靜/者易守持也)其未兆易
謀爲之于未有治之于未亂以智治國國之賊(使智慧/之人治)
(國必背道德妄作/威福乃是國之賊)不以智治國國之福(民守正直不作/邪飾曰下相親)
(君臣/同力)善爲士者不武(貴道德不/好武力也)善戰者不怒(善以道戰/者禁邪于)
(心胸絶禍于未/萌無所怨怒)代大匠斵者希有不傷其手矣(人君行/刑罰猶)
(拙人代大匠斵則方圓不得其理還自傷代/天殺者失紀綱不得其紀綱還受其殃也)天之道損
有餘而補不足(天道益謙常/以中和是尚)人之道則不然損不足以
奉有餘(世俗之人損貧以奉/富奪弱以益強也)鄰國相望雞犬之聲相聞
民至老死不相往來(無情/欲也)知者不博博者不知(知道守/一則不)
(必博多見聞失/要眞故不知)
　　　荀卿子十二卷(三十/二篇)
　靑出于藍而靑于藍冰生于水而寒于水君子居必擇
　鄕遊必擇士防邪僻也
　肉腐出蟲木枯生蠧驕慢在身灾禍作矣
　君子之學入乎耳著乎心布乎四支動靜皆可法則小
　人之學入乎耳出乎口口耳之間才四寸耳何足以美
　七尺之軀
　夫驥一日千里駑馬十駕則亦及之窮無窮極無極也
　跬步不休跛鼈千里累土不輟丘山崇成
天不言人推其高地不言人歸其厚四時不言百姓期
焉
與人善言煖若錦帛與人惡言深於矛戟
三不祥幼而不肯事長賤不肯事貴不肖不肯事賢是
也
枉木而求⬤影猶不能察明而務見幽也
伯樂不可欺以馬君子不可欺以人
川泉深而魚鼈歸之山林茂而禽獸歸之刑政平而百
姓歸之禮義備而君子歸之
天行有常不爲堯存不爲桀亡
淺不足與測深愚不足與謀智埳井之蛙不可與語東
海之樂
聖人無兩心天下無二道
鳥獸失亡其匹越月逾時必反過故鄕徘徊鳴號躑躅
踟蹰然後去何況人乎
妻子具而愛衰於親爵祿盈而忠衰於君唯舜及賢者
不然
歳不寒無以知松柏事不難無以知君子
　荀卿子名況齊宣王時人春申君再請作蘭陵令因家
　焉爲李斯師後卒於蘭陵
　　　魯連子五卷
　白刃交前不救流矢急不暇緩也
　財者君之所輕死者士之所重君不能以所輕與士欲
　得士之所重不亦難乎
　百足之蟲斷而不蹶持之者衆也
　人心難知于天天有春夏秋冬以作時人皆深情厚貌
　以相欺
　不知宜與不宜將以錦純薦不知時與不時猶冬耕也
　不知行與不行猶以方作輪也
　　　文子十二卷(周平王時/人師老君)
　齒堅於舌而齒先敝剛强者死之徒柔弱者生之幹先
　唱者窮之路後動者達之源
　立井而飮耕田而食不布施以求德不高下以相傾此
　古人之德也
　河不滿溢海不湧波景雲見黃龍下祥風至醴泉出聖
　人順天道也晝冥夜光山崩川涸冬雷夏霜此國之將
亡也
水濁則魚噞政苛則民亂上多欲下多詐
冬日之陽夏日之陰萬物歸之而莫使
臯陶喑而爲大理天下無虐刑何貴言乎
君子猶射差此毫末於彼尋丈
量腹而食度形而衣節乎巳者貪心不生
神者智之淵神淸則智明智者心之府智公則心平
精神難淸而易濁猶盆水也淸之終日乃能見眉⬤不
過一撓卽不能見方圓也
　山生金反自刻木生蠧還自蝕人生事還自賊
　善游者必溺善騎者必墜
　使信士分財不如探籌使廉士守財不如閉戸全封有
　心於平不如無心之不平
　上學以神聽之學在骨髓矣中學以心聽之學在肌肉
　矣下學以耳聽之學在皮膚矣
　鐸以聲自毀膏以明自煎
　一淵無兩蛟有必爭
　得鳥者羅之一目一目之羅不可得鳥
欲致魚者先通谷欲來鳥者先樹木水積魚聚木茂鳥
集
目見百歩之外不能自見其眥
水之勢勝火一杓不能救一車之薪金之勢勝木一刃
不能殘一林土之勢勝水一塊不能塞一河
飢馬在廐寂然無聲投芻其傍爭心乃生
農夫勞而君子食之愚者言而智士擇之
日月欲眀浮雲翳之河水欲淸沙土穢之叢蘭欲茂秋
風敗之人性欲平嗜慾害之
　濟溺者以金石不如尺索
　花太早者不須霜而自落
　入水憎濡懷臭求芳不可得也
　乳犬噬虎伏雞搏狸
　冶不能銷木匠不能斵冰
　金石有聲不扣不鳴簫管有音不吹不聲
　事者難成而易敗名者難立而易廢
　往古來今謂之宙四方上下謂之宇
　孔子無黔突墨子無煖席非其貪祿慕位欲爲天下除
害耳
獸窮則觸鳥窮則啄人窮則詐
人主之有民猶城之有基木之有根根深則本固基厚
則土安
屈寸而伸尺小枉而大⬤聖人爲之今人君不計其大
功而求其小善失賢也
貴則觀其所舉富則觀其所欲貧則觀其所愛
霸王之道扶義而動尊其秀士顯其賢良百姓開戸而
待之漬米而儲之不義之兵至於伏尸流血而不服也
冬日之扇夏日之裘無用於巳則生塵垢
　　鄧析子一卷(二/篇)
劉向云非子産殺鄧析推春秋騐之
修名責實(案方崧卿校韓昌黎集云唐人/書修似循故修循字通用不别)君之事也奉
法宣令臣之職也
君有三累親所信以名取士近故疎親臣有四責受重
賞而無功居大位而不治為理官而不平在軍陣而奔
北
勢者君之輿威者君之策臣者君之馬民者君之輪勢
固則輿安威定則策勁臣順則馬馴民和則輪利治國
者失此必有覆輿奔馬折䇿敗輪之患輪敗䇿折馬奔
輿覆則載者亦傾矣
慮不先定不可以應卒兵不預整不可以當敵廟筭千
里帷幄之奇百戰百勝黃帝之師
凶饑之歲父死於室子死於戸而不相怨者無所顧也
同船涉海中流遇風救患若一所憂同也張羅之畋唱
和不差者其利等也故體病者口不能不唾(案一作口/不能呼)
心悅者顔不得不笑
　自見則明借人見則暗自聞則聰借人聞則聲
　一言而非駟馬不能追一言而急駟馬不能及(一作/反)
　明君之治民若御奔而無轡⬤重而履氷
　喜而便賞不必當功怒而便誅不必値罪(案便一本/並作使)
　忠怠于宦成孝衰于妻子
　　　范子十二卷(並是陰陽/歴數也)
　計然者葵丘濮上人姓辛名文子其先晉國公子也爲
　人有内無外形狀似不及人少而明學陰陽見微而知
　著其行浩浩其志汎汎(案容齋續/筆作沈沈)不肯自顯諸侯陰所
利者七國天下莫知故稱曰計然時遨遊海澤號曰漁
父范蠡請見越王計然曰越王爲人鳥喙不可同利也
(案容齋續筆不/可下有與字)
掩目别白黑雖時時一中猶不知天道論陰陽有時誤
中耳
范子問何用九宮計然曰陰陽之道非獨於一物也
聖人之變如水隨形形平則平形險則險
　　胡非子一卷
勇有五等(案舊無此四字/从容齋三筆⬤)負長劔赴榛薄析兕豹傅熊
羆此獵徒之勇也⬤長劒赴深泉斬蛟龍搏黿鼉此漁
人之勇也登高陟危鵠立四望顔色不變此陶缶之勇
也剽必刺視必殺此五刑之勇也昔齊桓公以魯爲南
境魯公憂之三日不食曹沬請擊頸以血濺桓公公懼
不知所措管仲乃勸與之盟夫曹沬匹夫之士布衣柔
履之人一怒却萬乘之師存千乘之國此君子之勇也
　　墨子十六卷
君子自難而易彼衆人自易而難彼
靈⬤先灼神蛇先暴
君子雖有學行爲本焉戰雖有陣勇爲本焉喪雖有禮
哀爲本焉
墨子見染絲而歎曰染于蒼則蒼染于黄則黃非獨染
絲然也人固亦有染舜染許由桀染子辛(案説苑/作干辛)紂染
崇侯也
聖人爲舟車完固輕利可以任重致遠
子自愛不愛父欲虧父而自利弟自愛不愛兄欲虧兄
而自利非兼愛也盜愛其室不愛異室故竊異室以利
其室亦非兼愛
　節葬之法三領之衣足以朽肉三寸之棺足以朽骸深
　則通於泉
　諸侯不得恣己爲政有三公政之三公不得恣己爲政
　有天子政之天子不得恣己爲政有天下政之(案此女/原書兩)
(見皆作有/天政之)
　斷指以存脛以免於身者利
　君子如鐘扣則鳴不扣則不鳴美女處不出則爭求之
　行而自衒人莫之娶
　墨子勸弟子學曰汝速學君當仕汝弟子學朞年就墨
子責仕墨子曰汝聞魯人乎有昆弟五人父死其長子
嗜酒不肯預葬其四弟曰兄若送葬我當爲兄沽酒葬
訖就四弟求酒四弟曰子葬父豈獨吾父也吾恐人⬤
欺以酒耳今不學人自⬤子故勸子也遂不復求仕
墨子謂門人曰汝何不學對曰吾族無學者墨子曰不
然豈謂欲好美而曰吾族無此辭不欲邪欲富貴而曰
吾族無此辭不用邪強自力矣
甘瓜苦蒂天下物無全美
古之學者得一善言附於其身今之學者得一善言務
以說人言過而行不及
君子服美則益敬小人服美則益驕
　　纒子一卷
纒子脩墨氏之業以教於世儒有董無心者其言修而
謬其行篤而庸言謬則難通行庸則無主欲事⬤子纒
子曰文言華世不中利民傾危繳繞之辭者並不爲墨
子所修勸善兼愛則墨子重之
董子曰子信鬼神何異以踵解結終無益也纒子不能
應
　　隨巢子一卷
執無鬼者曰越蘭問隨巢子曰鬼神之智何如聖人曰
聖也越蘭曰怡亂由人何謂鬼神邪隨巢子曰聖人生
於天下未有所資鬼神爲四時八節以紀育人乗雲雨
潤澤以繁長之皆⬤神所能也豈不謂賢於聖人
有疎而無絶有後而無遺大聖之行兼愛萬民疎而不
絶賢者欣之不肖者則憐之賢而不欣是賤德也不肖
不憐是忍人也
　　尸子二十卷
鹿馳走無顧六馬不能望其塵所以及者顧也
水積則生吞舟之魚土積則生豫章之木學積亦有生
焉
農夫比粟商賈比財烈士比義卑墻來盜榮辱由中出
敬侮由外生
樹葱韭者擇之則蕃仁義亦不可不擇也唯善無基義
乃繁滋敬灾與凶禍乃不重
雞司夜狸執鼠日燭人此皆不全自全
日在井中不能燭十步目在足下不可以視遠雖明何
益
堯瘦舜黑皆爲民也
陳繩則木之枉者有罪措準則地之廢險者有罪審名
分則羣臣不審者有罪
農夫之耨去害苗者賢者之治去害義者
虎豹之駒未成文而有食牛之炁鴻鵠之⬤羽翼未合
而有四海之心
見人有善如己有善見人有過如己有過此虞氏盛德
也
買馬不論足力而以白黑爲儀必無走馬矣買玉不論
美惡必無良寳矣舉士不論賢良則無士矣
孔子云誦詩讀書與古人居讀詩誦書與古人謀
玉者色不如雪澤不如雨潤不如膏光不如燭取玉甚
難越三江五湖至崑崙之山千人往百人反百人往千
人至中國覆十萬之師解三千之圍
車輕道近鞭策不用鞭策所用道遠任重
見驥一毛不知其狀見畫一色不知其美
屠者割肉則知牛長少弓人⬤筋則知牛長少雕人裁
　骨則知牛長少各有辨焉
　草木無大小必待春而後生人待義而後成
　　　韓子二十卷
　劉向云秦始皇重韓非書曰寡人得與此人遊死不恨
　矣李斯姚賈害之與藥令自殺始皇悔遣救之巳不及
　無與禍隣禍乃不存
　臣所以難言者滑澤洋洋見者以謂華而不實敦厚祗
　恭見者以謂拙而不倫多言繁稱連⬤比物見者以謂
　虛而無用省而不飾見者以謂訥而不辯激意近親探
知人情見者以謂譖而不讓宏大廣愽深而不測見者
以謂夸而無用臣所以爲難言而重患也
二柄刑德也虎所以能伏犬者爪牙也若虎釋其爪牙
則反伏於犬也故田常請爵祿大㪷斛施百姓比齊簡
公失德而田常得之
韓昭侯醉甚而臥典冠見君寒加衣其上昭侯覺乃罪
典衣殺典冠以典衣失事以典冠侵官甚於寒也故明
王畜臣不得越官而有功不得陳言而無當越官則死
不當則罪
香美病形皓齒損精去甚去泰身乃無害使雞司夜令
狸執鼠物有所宜才有所施各處其宜故上下無爲
上失膚寸下失尋常君不可不愼
託宴處之娛乘醉飽之時求其所欲則必聽也
隣國有聖人敵國之憂也
彌子瑕有寵於衞君竊駕君車君聞之曰子瑕母病而
矯駕孝子也與君遊果園食桃不盡以半啖君君曰愛
我也及其色衰得罪於君君曰是矯駕吾車者啖我餘
桃者以前所賢而後獲罪愛憎變也
　愛人不得獨利待譽而後利之憎人不得獨害待非而
　後害之
　輿人欲人富貴棺人欲人死喪人不貴則輿不用人不
　死則棺不買非有仁賊利在其中
　相愛者則比周而相譽相憎者則比黨而相誹誹譽交
　爭則主惑矣家有常業雖饑不餓國有常法雖危不亡
　若捨法從私意則臣下飾其智能飾其智能則法禁不
　立矣
　君以計畜臣臣以計事君害身而利國臣不爲也害國
而利身君不爲也
譬之如水溺者飮之則死渴者飮之則生
桓公伐⬤竹失道管仲曰老馬之智可用遂縱馬從而
得歸行出山中無水隰朋曰蟻冬居山之陽夏居山之
陰蟻壤寸而有水使掘之果得水焉
以人言善我者必以人言罪我也
置猿於檻則與㹠同勢不能逞能也
刻削之道鼻莫如大目莫如小鼻大可小小不可大目
小可大大不可小舉事亦然
古人目短於自見故以鏡觀面身短於自知故以道正
巳失鏡無以正鬚眉失道無以知迷惑西門豹性急佩
韋以自緩董安于性緩佩⬤以自急
斷手續之以玉故世有易身之患
舜爲匹夫不能正三家有才而無勢雖賢不能制也故
立木於高山之上下臨千仞之溪材非長也其位高也
不蔽人之美不言人之惡
韓昭侯握爪而佯亡求之甚急左右而取備之(案一作/左右因)
(割其爪/而效之)昭侯以此察左右之虚實
　衞嗣君使人過關市關吏乃呵之因以金與關吏關令
　乃捨嗣君謂關吏曰汝何得受金以明察之(案一本作/關吏以為)
(明察受下/有察字)
　僖侯時宰人上食羮中有生肝乃問之宰人曰當是人
　置之欲去宰自處也後僖侯將浴湯中有礫僖侯曰有
　人欲代湯者
　文公時宰人上食䏑而有髮繞之文公召宰人曰汝使
　吾哽乎宰人頓首曰臣有三罪刀利如干將切肉而髪
　不斷臣罪一也援錐貫臠而不見髮臣罪二也熾爐炮
肉盡赤而髮尚繞臣罪三也有人欲代臣也
齊景公惡仲尼爲魯政黎且曰去仲尼如吹毛耳乃使
黎且以女樂六遺魯哀公哀公樂之果怠於政仲尼諌
不納去而之楚
鄭人相與爭年一人云吾與堯同年一人云吾與黃帝
兄弟同年爭此不決以後罷爲勝
客有爲齊王畫者王問何者最難對曰畫狗馬爲最難
鬼魅最易狗馬人共知鬼魅無形像也
冠雖穿決必戴於上履雖五采必踐之地
齊宣王問匡倩曰儒者鼓瑟乎對曰不也瑟者小⬤大
聲大⬤小聲大細易位貴賤易序故儒者不爲
以骨去蟻蟻愈多以魚驅蠅蠅愈至
桓公問管仲曰官少而索者多如何管仲曰君勿聽人
有請(案本作君勿/聽左右之請)因能而授祿錄功而與官
宋人有酤酒者斗槩甚平遇客甚謹醖酒甚美懸幟甚
高而酒不售遂致於酸問閭長者楊倩倩曰汝狗惡也
孺子懷錢挈壺往酤輒有狗齧之猶大臣齧有道之士
也故桓公問管仲治國何患患社鼠焚則木焚也
稅勿輕勿重重則利入於上輕則利歸於民也
晉文公與楚戰問舅犯曰楚衆我寡奈何對曰君其詐
之又問雍季曰以詐御民一時之利也與楚戰大勝而
歸行賞先雍季而後舅犯曰舅犯之言權也雍季之言
萬世之利也
齊桓公飮酒醉遺其冠恥之三日不朝管仲曰此有國
之恥也公何不雪之以政因發倉賜貧窮三日而民歌
之曰公何不更遺其冠也
古諺曰政若沐雖有棄髪之費而有長髮之利也
　饑歲之春從弟不讓(一作㓜/弟不饟)穰歲之秋疎客必食(一作/過客)
(必/養)非疎骨肉多少之心異也
　墨子死後有相里氏之墨相芬氏之墨鄧陵氏之墨孔
　墨之後儒分爲八墨離爲三也(案相芬氏韓非子/顯學篇作相夫氏)
　待自⬤之箭則百世無矢矣待自圓之木則千歲無輪
　矣
　法度賞罰國之脂澤粉黛也
　三寸之管無當不可滿也

意林卷一
意林逸文
　　　　　　　　　　　　　海昌周廣業輯
鶡冠子云扁鵲兄弟三人並毉魏文侯問孰最善扁鵲
云長兄神眎故名不聞家仲兄神毫毛故名不出門臣
針人血脈投人毒藥故名聞諸侯(世賢篇錦繡萬花谷/後集毉⬤注云出意)
(林)
神農稽首再拜問于太一小子曰鑿井出泉五味煎煮
口别生熟後乃含咀男女異利子識其父曾聞上古之
時人壽過百無殂落之咎獨何氣之使耶太一小子曰
天有九門中道最良曰月行之名國皇字人老老人出
現其方長生長生死衆曜同光神農從其嘗藥以致人
命(路史後紀炎帝紀/注引唐馬總意林)
袁准正書太歲在酉乞漿得酒太歲在已販妻鬻子則
知災祥有自然之理(施元之注蘇詩/引馬總意林)
叔敖作期思陂而荆土用贍(天中記陂/⬤引意林)
蘭以芳致燒膏以肥見⬤翠以羽殃身蚌以珠破腹女
惡蛾眉士惡勝已由來尙矣(天中記蘭/⬤引意林)
　右計五條皆今本所闕者路史注一則尤爲古奧惜
　羅氏失記書名不知僕射從何錄出也意林在明世
　已非完帙故天中記所載率與廖本相同而亦有兩
　條絕異者此必别有依據自惟固陋不能博考先就
　所見集之亦虬龍片甲鳯凰一毛也俟該洽者重爲
　增益焉
意林卷二
　　　　　唐　馬　總　撰
　　列子八卷
天有所短地有所長聖有所否物有所通
思士不妻而感思女不夫而孕
鬼者歸也歸其眞宅(眞宅太/虚也)
貧者士之常死者民之終
醉者墜車雖疾不死死生驚懼不入其胸中
禽獸之智亦有與人同者牝牡相偶母子相親避平依
險違寒就温居則有羣行則有列飮則有攜食則鳴侶
宋人養猿號曰狙公欲與狙茅先誑之曰朝三而暮四
衆狙皆怒又許朝四而暮三而衆狙皆喜聖人以智籠
羣愚亦猶狙公以智籠羣狙矣
覺有八徴夢有六候陰氣壯則夢涉水而恐懼陽氣壯
則夢涉火而燔⬤飽夢與飢夢取藉帶而寢則夢蛇鳥
銜髮則夢飛天將陰則夢火身將疾則夢食飲酒者憂
歌舞者哭晝想夜夢神形所遇
陳大夫云吾國有亢倉子能以耳視而目聽魯侯聞之
大驚以上卿禮致之亢倉子曰臣體合于神心合于無
顔回能仁而不能反賜能辯而不能訥由能勇而不能
怯師能莊而不能同兼四子之有以易仲尼仲尼不許
也
目將眇者先睹秋毫鼻將窒者先覺燋朽故物不至則
不反
荆南冥靈以五百歲爲春五百歲爲秋上古有大椿以
八千歲爲春八千歲爲秋菌芝生于朝死于晦蠓蚋因
雨而生見陽而死
越東有輒沐國生長子則食之謂之宜弟其大父死則
⬤其大母棄之謂之鬼妻
孔子東遊見兩小兒辯鬭問其故一兒曰我以日始出
去人近日中時去人遠一兒云日初出遠日中時近一
兒曰日初出大如車輪及日中⬤如盤盂豈不爲近則
大遠則小者乎一兒曰日初出蒼蒼凉凉至日中有若
探湯豈不爲近而⬤遠而凉者乎孔子不能決小兒曰
丘誰謂汝多智乎
楊朱曰人得百年之壽者千中無一疾病哀苦居其半
　矣愼耳目之觀聽規死後之餘榮失當年之樂不肆意
　于一時何異乎纍梏也
　勤能使益寒能使温
　晏子曰吾一死之後豈關我耶焚之亦可沈之亦可⬤
　之亦可露之亦可棄之溝壑亦可納諸石槨亦可唯所
　遇耳
　楊朱曰生民之不得休息爲四事故一爲壽二爲名三
　爲位四爲貨有此四者畏⬤畏人畏威畏刑此之謂遁
　人也
人不婚宦情欲失半人不衣食君臣道息
出不由門行不從徑也以是求利不亦難乎
晉文公欲伐衞公子鋤笑之問其故對曰臣笑臣鄰之
人有送妻歸家者道見桑婦悅而與之言顧視其妻巳
有人招之公乃引師還未至而有伐其北鄙者
孔子之勁能舉國門之關而不肯以力聞
狐丘大夫謂孫叔敖曰人有三怨子知之乎爵高者人
妒之官大者主惡之祿厚者人怨之孫叔敖曰吾爵益
高吾志益下吾官益大吾心益小吾祿益厚吾施益溥
　可以免乎
　楊子鄰人亡一羊相率追之岐路之中復有岐矣曰大
　道以多岐亡羊學者以多方喪生本一末異也
　人有亡鈇者意鄰子盜之視鄰子行步顔色皆將竊也
　俄而抇其谷得鈇見鄰子無似竊鈇者
　齊人有欲得金者淸旦徃市適見貨金者因攫奪而去
　吏捕問之對曰取金之時不見人但見金也
　　莊子十卷
　水之積也不厚則其⬤大舟也無力
　至人無己神人無功聖人無名
　日月出矣而爝火不息其于光也不亦難乎時雨降矣
　而猶浸灌其于澤也不亦勞乎
　鷦鷯巢于深林不過一枝偃鼠飮河不過滿腹
　瞽者無以與乎文章之觀聾者無以與乎鐘鼓之聲豈
　唯形骸有聾盲哉夫智亦有之(不知至言之極妙以爲/狂而不信此智之聾盲)
　形固可使如槁木心固可使如死⬤(取其寂寞/無形耳)
　大智閑閑小智間間其寐也魂交其覺也形開
　道惡乎隱而有眞僞言惡乎隱而有是非(此自是而非/彼彼亦自是)
(而非此與彼各有一非于體中也案此注今在/彼亦一是非此亦一是非下疑本文脫二句也)
可乎可(可于巳者/卽謂之可)不可乎不可(不可于巳者/卽謂之不可)
六合之外聖人存而不論六合之内聖人論而不議春
秋經世先王之志聖人議而不辨
不就利不違害
夢飮酒者旦而哭泣夢哭泣者旦而畋獵(此寤寐之/事變也)方
其夢也不知其夢(由此觀之當死之時不/知其死而自適其志)夢之中又占
其夢焉(則無以異/于寤也)覺而後知其夢(當所遇無不足也何/爲方生而憂死哉)
昔者莊周夢爲胡蝶栩栩然胡蝶也自喻適志與不知
周也俄然覺則蘧蘧然周也不知周之夢爲胡蝶與胡
蝶之萝爲莊周與
吾生也有涯而知也無涯以有涯隨無涯殆巳(以有限/之性尋)
(無極之智安/得不困哉)
遁天倍情忘其所受(天性所受各有本分/不可逃亦不可加也)適來夫子時
也(時自/生也)適去夫子順也(理當/死也)安時而處順哀樂不能入
(哀樂生於得失也若任其/所受哀樂無所措其間也)
顔囘曰囘之家貧唯不飮酒不茹單者數月矣若此則
可以爲心齋乎曰是祭祀之齋非心齋也囘曰敢問心
齋仲尼曰若一志無聽之以耳而聽之以心無聽之以
心而聽之以炁聽止於耳心止於符炁也者虚而待物
也唯道集虛虛者心齋也(虚其心則其/道集于懷也)
天下有大戒二其一命也其一義也子之愛親命也不
可解於心臣之事君義也無適而非君也無所逃於天
地之間
顔闔將傅衞靈公太子而問蘧伯玉曰與之無方則危
吾國與之有方則危吾身如何(小人之性引之⬤制則/憎己緃其無度則亂⬤)
伯玉曰善哉問乎正汝身哉形莫若就心莫若和(形不/乖逆)
(和而/不同)就不欲入(就者形順入/者遂與同也)和不欲出(和者義淸出/者自顯伐也)
山木自宼也膏火自煎也桂可食故伐之漆可用故割
之人皆知有用之用而莫知無用之用(有用則與彼爲/功無用則自全)
(其/生)
人不忘其所忘而忘其所不忘此謂誠忘(生則愛之死/則棄之故德)
(者世之所不忘也利者理之所不存也故/忘形者非忘也不忘形而忘德乃誠忘也)
古之眞人其寢不夢(無意/想也)其覺無憂(當所遇/而安)不知悅生
不知惡死(與化/爲體)其心志(所居而/安曰志)其容寂(雖行而無/傷於靜)凄然
似秋煖然似春(殺物非爲義也/生物非爲仁也)
役人之役適人之適(捨己效人殉彼傷義/案郭注作殉彼傷我)
泉涸魚相與處於陸相呴以濕相濡以沫不如相忘於
江湖(與其不足而相愛/豈若有餘而相忘)與其譽堯而非桀不如兩忘而
化其道(忘善惡遺死生與化一/者安知堯桀所在耶)夫大塊載我以形勞我
以生佚我以老息我以死
得者時也失者順也(所過之時世謂之得時不/暫停順徃而去世謂之失)安時處
順哀樂不能入也
父母於子東西南北唯命之從陰陽於人不翅爲父母
也(自古或有能違父母之命未有能/違陰陽之變而拒晝夜之節也)
魚相忘於江湖人相忘於道術(各自足而相忘天下莫/不皆能至人常足故常)
(忘/也)
長於上古而不爲老(日新/也)
隳肢體黜聰明離形去智同於大通此謂之坐忘
至人之用心若鏡不將不迎應而不藏故能勝物而無
傷(物來則鑒鑒不以心故/雖天下來照而無勞心)
鳧脛雖短續之則憂鶴脛雖長斷之則悲自三代以下
天下莫不以物易其性矣小人則以身殉利士則以身
殉名大夫則以身殉家聖人則以身殉天下此數者事
業不同殉身一也臧與穀二人相與牧羊而俱亡羊問
臧奚事則挾策讀書問穀奚事則博塞以遊二人者事
不同亡羊均也伯夷死名於首陽之下盜跖死利於東
陵之上二人死雖不同其於殘生傷性一也何必伯夷
之是而盜跖之非則天下盡殉也彼其所殉仁義也則
俗謂之君子其所殉貨財也則俗謂之小人其所殉一
也至於殘生損性又惡取君子小人於其間哉夫不自
見而見彼不自得而得彼是得人之得而不自得其得
也適人之適而不自適其適也雖盜跖伯夷是同爲淫
　僻
　純樸不殘孰爲犧罇白玉不毁孰爲珪璋道德不廢安
　取仁義性情不離安用禮樂夫殘樸以成器工匠之罪
　也毀道德以成仁義聖人之過也
　跖之徒問於跖曰盜亦有道乎跖曰夫妄意室中之藏
　聖也入先勇也出後義也知可否智也分均仁也五者
　不備而能成盜者天下未之有也(五者所以禁盜/不爲盜資也)
　由是觀之善人不得聖人之道不立跖不得聖人之道
　不行天下善人少而不善人多則聖人之利天下者少
而害天下者多
絕聖棄智大盜乃止摘玉毁珠小盜不起焚符破璽而
民樸鄙剖斗折衡而民不爭
喜怒相疑愚智相欺善否相非誕信相譏而天下衰矣
至道之精杳杳冥冥至道之極昏昏黙黙
愼汝内(全眞/也)閉汝外(守其/分也)多智爲敗(智無涯/故敗也)
世俗之人皆喜人之同乎己而惡人之異於己也大人
之教若形之於影聲之於響有問而應之盡其所懷
子貢教漢陰爲圃者作桔橰圃者忿然作色而笑曰夫
有機械者必有機事有機事者必有機心機心存乎胷
中則純白不備純白不備則神生不定神生不定則道
不載吾非不知羞而不爲
事求可功求成用力少見功多者聖人之道也
三人行而一人惑所適者猶可致也惑者少也二人惑
則勞而不至惑者多也
視而可見者形與色聽而可聞者名與聲悲夫世人以
形色名聲爲足以得彼之情夫形色名聲果不足以得
彼之情也則知者不言言者不知而世豈識之哉
夫播糠眯目則天地四方易位矣蚊虻噆膚則通夕不
寢(外物加之雖小/而傷性巳大也)
鵠不日浴而白烏不日黔而黑(自然已/各足矣)
平易恬憺則憂患不能入邪氣不能襲故其德全而神
不虧矣
不爲福先不爲禍始感而後應(無所/倡也)迫而後動(㑹至/乃動)不
得巳而後起故無天灾無物累無人非無鬼責其生若
浮其死若休
喜怒者道之過好惡者德之失一而不變靜之至也(靜/而)
(一者不/可變也)不與物交淡之至也(物自來耳無/交物之情)形勞而不休
則弊精用而不巳則勞
野語有之曰衆人重利廉士重名賢士尙志聖人貴精
附之以文益之以博文滅質博溺心
古之所謂得志者非軒冕之謂也今之所謂得志者軒
冕之謂也軒冕之在身非性命也物之儻來寄也寄之
其來不可禦其去不可止故不爲軒冕肆志不爲窮約
趨俗
井蛙不可以語於海者拘於墟也夏蟲不可以語於氷
者篤於時也曲士不可以語於道者束於教也
自細視大者不盡自大視細者不明
騏驥驊騮一日而馳千里捕鼠不如狸狌言殊伎也鴟
鴞夜撮蚤察毫末晝出瞋目而不見丘山言殊性也
道無終始物有死生
莊子釣於濮水楚王使大夫二人往先焉曰願以境内
累矣莊子持竿不顧曰吾聞楚有神龜死巳三千歲矣
王巾笥而藏之廟堂之上此龜者寧其死爲留骨而貴
乎寧其生而曳尾塗中乎
惠子曰子非魚安知魚之樂耶莊子曰子非我安知我
不知魚之樂耶惠子曰我非子固不知子矣子固非魚
也子之不知魚之樂全矣
奚爲奚據奚避奚處奚就奚去奚樂奚患(擇此八者莫/足以活身唯)
(無擇而任其/所遇乃全也)
髑髏曰死無君於上無臣於下亦無四時之事從然以
天地爲春秋雖南面王樂不能過也莊子不信曰吾使
司命復生汝骨肉肌膚反汝父母妻子閭里知識子欲
之乎髑髏曰吾安能棄南面王樂而復爲人間之勞乎
夫畏途者十殺一人則父子兄弟相戒也必盛卒徒而
後出焉不亦智乎故人之所畏者袵席之上飲食之間
而不知戒者過也(十殺一人人大畏之至於色欲/之害而莫肯畏之斯愚民也)
莊子行於山中見大木枝葉茂盛伐木者止其旁而不
取問其故曰無所可用莊子曰此木以不材得終其天
年出山(案出山上原書有夫字釋文夫者/夫子謂莊子也藏本有夫子字)舍故人之家
故人命豎子殺鴈豎子曰其一能鳴其一不能鳴請奚
殺主人曰殺不鳴者明日弟子問莊子曰山中之木以
不材得終主人之鴈以不材死先生將何處焉莊子曰
周將處夫材與不材之間似之而非也故未免乎異
⬤木先伐甘泉先竭
鳥莫知於鷾鴯其畏人也襲諸人間(末有自疏外於人/而人存之者畏人)
(而入於人間此/鳥所以稱智也)
舜讓天下於子州支伯子州支伯曰余適有幽憂之病
方且治之未暇治天下也
春耕種足以勞動秋收斂足以休息
能尊生者雖富貴不以養傷身雖貧賤不以利累形(案/此)
(下舊訛作/王孫子)
帝王之功聖人之餘事也非所以完身養生也今世俗
之君子多危身棄生以殉物豈不悲哉有人於此以隨
侯之珠彈千仞之雀世必笑之是何也其以所用者重
所要者輕也夫生者豈特隨侯珠之重哉
列禦宼不受鄭子陽遺粟曰君非自知我也以人之言
而遺我粟至其罪我也又恐以人之言吾所以不受也
子貢問原憲先生何病也原憲應之曰吾聞無財之謂
貧學而不能行之謂病今憲貧也非病也子貢退有愧
色
知足者不以利自累審自得者失之而不懼行修於内
者無位而不怍
窮於道之謂窮抱仁義之道而遭亂世之患何窮之有
智者謀之武者遂之仁者居之古之道也
廢上非義也殺民非仁也人比其難我享其利非廉也
搖脣鼓舌擅生是非
好面譽人者亦好背而毀之也
湯放其主武王殺紂自是之後以強凌弱以衆暴寡湯
武以來皆亂人之徒也
人之情目欲視色耳欲聽聲口欲察味志氣欲盈人上
夀百歲中夀八十下壽六十除病瘦死
　　鶡冠子三卷(案書闕舊不標/目今依錄補之)
　　王孫子一卷(案書闕諸本誤以莊子/雜篇繫其下今正之)
　　申子三卷
劉向云申子名不害河東人鄭時賤臣挾術以干韓昭
侯秦兵不敢至學本黃老急刻無恩非覇王之事
三寸之篋運而天下定六寸之基正而天下治
妒妻不難破家亂臣不難破國一妻擅夫衆妻皆亂一
　臣專君羣臣皆蔽
　智均不相使力均不相勝
　鼓不預五音而爲五音主
　百世有聖人猶隨踵千里有賢人是比肩
　　　愼子十二卷(名到學本黃/老滕輔注)
　小人食于力君子食于道
　詩往志也書往誥也春秋往事也
　愛赤子不慢其保絶險者不慢其御
　措鈞石使禹察之不能識也懸於權衡則毫髪辨矣
兩貴不相事兩賤不相使
家富則疎族聚家貧則兄弟離非不相愛利不足相容
也
不聰不明不能爲王不瞽不聾不能爲公海與山爭水
海必得之
有權衡者不可欺以輕重有尺寸者不可差以長短有
法度者不可巧以詐僞
一兎走百人追之積⬤於市過而不顧非不欲⬤分定
不可爭也
　孝子不生慈父之家忠臣不生聖君之下(六親不和有/孝慈國家昏)
(亂有忠臣○六親不和二句一本作正文案/二句出老子長短經反經篇引之入注中)
　匠人成棺不憎人死利之所在忘其醜也
　廊廟之材非一木之枝狐白之裘非一狐之腋
　藏甲之國必有兵遁(有意者必/先作具)市人可驅而戰安國之
　兵不由忿起
　　　燕丹子三卷
　丹者燕王喜之子身質于秦始皇之世(案此下當/有闕文)
　丈夫恥于受辱貞女羞于節虧
田光云血勇怒而面赤脈勇怒而面靑骨勇怒而面白
光知荆軻者神勇也怒而不變
荆軻之燕謂太子曰光揣太子高行厲天美聲盈耳軻
出衞都望燕路歴險不以勤望遠不以遐今太子禮之
以舊故之恩接之以新人之敬所以不復讓者信知己
故也
軻曰太子若以燕當秦猶以羊捕狼軻乃請樊於期曰
將軍得罪於秦父母妻子皆見焚軻爲將軍痛之今願
得將軍之首與燕督亢地圖進之秦王必喜喜必見軻
　軻因左手把其袖右手揕(丁鴆/切)其胷數以⬤燕之罪責
　以將軍之讐於期執刀自刎頭墜背後兩目不瞑太子
　聞之伏尸而哭函盛於期首與燕督亢地圖以獻秦武
　陽爲副軻不擇日而發太子賔客皆素衣冠送之易水
　之上軻起爲壽歌曰風蕭蕭兮易水寒壯士一去兮不
　復還高漸離擊筑宋意和之爲壯聲則髪怒衝冠作哀
　歌則士皆流涕二人皆升車終巳不顧也軻至咸陽秦
　王大喜陛㦸見荆軻軻捧樊於期首柙并地圖以次進
　羣臣皆呼萬歲秦武陽大恐荆軻顧笑武陽前謝曰北
　蕃蠻夷之鄙人未見天子願陛下少假借之使得畢事
　於前秦王曰軻起督亢圖進之荆軻發圖圖窮而匕首
　見因左手把秦王袖右手揕其胷數之曰從我計則生
　不從則死秦王曰乞聽琴聲而死召姬人鼓琴琴聲曰
　羅縠單衣可掣而絶八尺屛風可超而越轆轤之劎可
　負而㧞軻不解音秦王從琴聲⬤劒拔之秦王斷軻兩
　手軻因倚柱而笑箕踞而罵曰吾爲豎子所欺事不濟
　也
　　　⬤谷子五卷(樂氏注/名臺)
總按其序云周時有豪士隱者居⬤谷自號⬤谷先生
無鄉里族姓名字(此蘇秦作書記之也鬼之言遠/猶司馬相如假無是公云爾)
自古及今其道一也變化無窮各有所歸或隂或陽或
柔或剛或開或閑或弛或張是以聖人守司其門戸審
察其先後
口者心之門戶智謀皆從之出
或遙聞而相思或前進而不御
世無常貴事無常師
抱薪赴火燥者先燃平地注水濕者先濡此⬤相應也
智者不用其所短而用愚人之所長也不用其所拙而
用愚人之所工也
牆壞於有⬤木毁於有節
人動我靜人言我聽能固能去在我而問知性則寡累
知命則不憂憂累去則心平心平而仁義著矣
以德養民猶草木之得時以仁化人猶天生草木以雨
潤澤之
　　尹文子二卷(劉歆注案歆奏七畧不/聞注尹文子疑有訛)
序云文子出於周之尹氏齊宣王時居稷下余黄初末
　始到京師繆熙伯以此書見示聊定之(此仲長統序文/案統卒于漢獻)
(帝延康元年則安得于魏黄/⬤未定此書恐序出僞託)
　名有三科一曰命物之名方圓黑白是也二曰毀譽之
　名善惡貴賤是也三曰況謂之名賢愚愛憎是也
　法有四呈一曰不變之法君臣上下是也二曰齊等之
　法能鄙同異是也三曰理衆之法慶賞刑罰是也四曰
　平準之法律度權量是也
　有理而無益於治者君子不言有能而無益於事者君
　子不爲
工倕不貴獨巧貴與衆共巧今世之人行欲獨賢事欲
獨能辯欲出羣勇欲絶衆
田駢曰天下之士莫肯處其門庭臣其妻子必遊宦諸
侯之朝名利引之也
彭⬤曰雉兎在野衆皆逐之分未定也鷄豕滿市莫有
志者分定故也
兩智不能相使兩貴不能相臨兩辯不能相屈力均⬤
敵故也
專用聰明則功不成專用晦昧則事必悖一明一晦衆
　之所載
　祿薄者不可與經亂賞輕者不可與入難處上者不可
　不慎也
　尹文子見宣王宣王不言而歎尹文子曰何歎王曰吾
　歎國中寡賢尹文子曰國中悉賢誰處王下誰爲王使
　人有字長子曰盜少子曰毆盜出行其父在後追而呼
　之曰盜盜吏聞因而縳之其父呼毆喻吏遽而聲不轉
　但言毆毆吏因而毆之幾至於死
　　　公孫文子一卷(案文當作尼王應麟漢藝文志考/證洪邁容齊續筆及太平御覧初)
(學記隋書音樂/志所援引可㨿)
　心者衆智之要物皆求於心
　修心而不知命猶無室而歸
　君子行善必有報小人行不善必有報
　樂者先王所以飾喜也軍旅者先王所以飾怒也
　舟從流於河而無維檝求安不可得也
　人有三百六十節當天之數形體有骨肉如地之厚有
　孔竅血脈如川谷也多食甘者有益於肉而骨不利多
　食苦者有益於骨而筋不利多食辛者有益於筋而氣
　不利
　　　陸賈新語二卷(太中大夫/陸賈也)
　陽出雷電陰成雪霜
　善言古者合之於今能述遠者考之於近道爲智者設
　馬爲御者良賢爲聖者用辯爲智者通
　秦以刑罰爲巢故有覆巢破卵之患
　文公種米曾子枷羊智者所短不如愚者所長(案枷原/書作駕)
(淮南子注連枷所以備之/舊訛牧今从藝文⬤聚)
　近河之地濕近山之木長山出雲而丘阜生氣四瀆東
　流而百川無西
　衆口毁譽浮石沈木羣邪相抑以⬤爲曲
　犬不夜吠鷄不夜鳴家若無聲官府若無事亭落若無
　人閭里不訟耆老不愁君子之治也
　玉斗酌酒金椀刻鏤所以夸小人非厚己也
　　　晁錯新書三卷
　高皇帝不用同姓爲親故能以誅暴亂令之所加莫不
　從兵之所誅莫不服
　呂后專制社稷不傾若髮漢書云如帶公羊云如綫(案/漢)
(書云如帶十/字疑是小注)
　善爲政者士實於朝野牛馬實於陸鳥獸實於林上及
　飛鳥下及蟲魚載之如地包之如海陛下之地東西盡
　冠蓋之民南北極寒暑之和匈奴不得當一縣
　號令不時命曰傷天焚林斬木不時命曰傷地斷獄立
　刑不當命曰傷人
　　　賈誼新書八卷
　寒者利裋褐飢者甘糟糠秦二世立天下莫不引領而
　觀其政是故勞民易爲政也
　主之與臣若日與星貴之與賤若白與黑如身之使臂
　臂之使指天子如堂羣臣如陛衆庶如地若經制不定
　猶渡江無維檝也中流遇風波船必覆矣
　採銅者棄其田疇家鑄者損其農事
　建武函谷臨晉三關以備山東諸侯也不如定地勢使
　無可備天下一通也
　與正人居不能無正人也猶生長於楚不能無楚語
　志有四興朝廷之志淸以嚴祭祀之志思以和軍旅之
　志精以厲喪紀之志憂以愁言有四術敬以正朝廷之
　言和以序祭祀之言併聲氣軍旅之言悲不足喪紀之
　言
　翟王使使至楚楚王誇使者以章華之臺臺甚高三休
　乃至楚王曰翟國亦有此臺乎對曰翟王茅茨不翦綵
　椽不刻猶以爲作之者勞居之者佚楚王大怍
　　　吕氏春秋二十六卷
　靡曼皓齒鄭衞之音伐命之斧肥肉厚酒爛腸之食
　雷則掩耳電則掩目耳聞所惡不如不聞目見所惡不
　如無見
强令之⬤則不樂强令之哭則不悲(不由中/心也)
流水不腐戸樞不蠧動也形氣亦然
水泉東流日夜不休上不竭下不滿(案滿當/作漏)
耳有所聞不學而不如聾目有所見不學而不如盲
戎人生乎楚楚人生乎戎則楚人戎言戎人楚言亡國
之主則可化成賢主也
櫻桃爲鳥所含故曰含桃(案此係羞以含/桃下高誘注文)
勇凶德兵凶器
今有利劍刺則不中撃則不及與惡劍無異也
水出於山而歸於海非惡山而欲海高下使然也
人謂兎絲無根其根不連屬耳茯苓是也磁石召針皆
相引猶聖人南面而立則天下莫不延頸
周文王使人相(案疑抇字之/訛卽古掘字)地得枯骨令吏衣冠葬之
天下聞之曰文王賢矣澤及於枯骨
齊人好勇者其一人居東郭一人居西郭卒然相遇飮
酒曰酒須肉乎各抽刀自割相啖遂至於死
石可破不可奪堅丹可磨不可奪赤性受於天也
魯有醜者其父出見美者商咄反而告其鄰曰商咄不
如吾子也是至美不如至惡愛子不知其醜也
人有臭者其親戚兄弟妻妾知識無能與居者自屏於
海海上有人悅其臭者晝夜隨之不離也
趙襄子攻翟勝方飮而有憂色曰江河之大不過三日
一朝而下翟勝兩城亡將及我矣孔子聞之曰憂所以
昌喜所以亡
管仲為魯所縛檻車載之使役人送于齊皆謳歌而引
車管仲恐魯悔而止之又欲速至齊國謂役人曰我爲
汝唱汝和我也役人不倦取道甚速管仲可謂能因矣
(因役人用勢欲走乃/爲歌唱勸令走也)
　有道之士貴以近知遠以今知古以所見知所不見故
　審堂下之陰而知日月之行見瓶水之冰知天下之寒
　嘗一臠之肉知一鑊之味
　有人方且過江引嬰兒欲投於水人問其故對曰其父
　善游其父雖善游其子未必能邪楚國之政有似如此
　不如吾者吾不與處與我齊者吾不與處無益我也
　周旦云君子屈於不知己而伸於知己
　穴深一尋則人臂不及智亦有不至者
樂羊伐中山歸而有責功之色魏文侯以謗書兩篋示
之樂羊北面再拜曰一寸之書亦亡何須兩篋
人驥俱走則人不勝驥居於車上則驥不勝人猶人主
爭官事與驥俱走無異也
目之見也藉於照心之智也藉於理
無骨之蟲不可令知氷(春生秋死/不知冬氷)
十里之間耳不能聞帷牆之外目不能見三畝之間心
不能知而欲東至開悟南撫多鷃(案原/作⬤)西服壽靡北懷
儋耳何以得哉(四極之/國名)
　管夷吾百里奚覇王之船驥絶江者託於船致遠者託
　於驥
　楚王問詹何治國之道對曰何聞治身不聞治國國之
　本在身也(詹何/隱者)
　管仲曰君子有三色懽然喜樂者鐘鼓之色愀然淸淨
　者縗絰之色沸然充盈者兵革之色
　洧水大有富人溺者有人得富者尸請贖而求金甚多
　富人黨以告鄧㭊㭊曰但安之必無買此者得尸者患
　其不贖又吿鄧㭊㭊曰但安之必無人更賣義必無不
贖(案原書無末/句疑是注文)
言不欺心言所以喻心言心相離則不祥也
以繩墨取木則宮室不成(材難/得也)
引其紀萬目起引其綱萬目張治民如此也
決積水於千仞之溪誰能當者
戎夷去齊往魯天大寒與弟子一人宿於郭外寒轉甚
謂其弟子曰可以衣活我我國士也天下所惜子不肖
也不足惜也弟子曰不肖人安能與國士衣乎戎夷歎
息乃解衣與弟子戎夷至夜半而死弟子乃活
　晏子遭崔杼之患援綏而乘其僕將馳晏子曰安之疾
　不必生徐不必死鹿生於山命懸於廚今晏命有所懸
　矣
　以龍致雨以形逐影⬤同則相召氣同則相合聲比則
　相應故鼓宮宮應鼓角角動
　王德不通民欲不達此國之鬱也樹鬱則蠧水鬱則汙
　國鬱則萬灾聚矣
　天爲高矣日月星長雲氣雨露未嘗休也地爲大矣水
　泉草木毛羽裸鱗未嘗息也
冠所以飾頭衣所以飾身今人斷首以易冠殺身以易
衣則不知所爲矣世之趨利似此亦不知所爲也
黃帝之貴亦死堯舜之賢亦死孟賁之勇亦死
相玉者患石似玉相劍者患劍似吳干將賢主患辯者
似通人亡國之主似智亡國之臣似忠
子夏過衞有讀史記者曰晉師三豕渡河子夏曰非也
是巳亥
得十良馬不如得一伯樂得十良劍不如得一歐冶得
地千里不如得一賢人
夏不衣裘非不愛裘也煖有餘冬不用䈉非不愛䈉也
清有餘
火燭一隅則半室無光骨節早成身必不長(吕不韋始/皇時相國)
(乃集儒士爲十二紀八覽六論曝於咸陽市有能/増損一字與千金無敢易者十二紀之禮此不抄)
　　淮南子二十二卷
以湯沃沸亂乃愈甚猶鞭噬狗捶踶馬而欲教之雖伊
尹造父不能化故體道者逸而不窮任數者勞而無功
色者白立而五色成道者一立而萬物成
聾者學歌無以自樂夫内心不開而强學問如聾者效
　歌出於口越而散矣
　冰迎春則釋爲水水向冬則凝爲冰
　以道爲竿以德爲綸禮樂爲鈎仁義爲餌投之江浮之
　海萬物皆得
　歴陽之都一夕成湖(歴陽淮南縣也有一人告歴陽母/曰見城門有血則有走無顧此後)
(門吏故汚血於門限母便上北山縣果陷水/中母遂化作石也案高誘注無母化石句)
　越舼蜀艇不能無水而浮烏號弓溪子弩不能無⬤而
　射
　人主誅暴則多飄風法苛則多蟲螟殺不辜則多赤地
　令不時則多淫雨
　南方有不死之草北方有不釋之冰
　食水者善浮而耐寒魚屬也食土者無心而惠蚯蚓是
　也食木者多力而　熊羆是也食草者善走而愚糜鹿
　是也食桑者有絲而蛾蠶是也食肉者勇敢而悍虎豹
　是也食氣者神明而壽⬤蛇之⬤王喬赤松是也食榖
　者智慧而天人是也
　晝生者⬤父莫生者似母
　勇士一人爲三軍雄
　聖人若鏡不將不迎應而不藏
　乞火不若取燧寄汲不如鑿井譬羿請不死之藥于西
　王母姮娥竊而食之不知不死之藥所由生也
　生有七尺之形死爲一棺之土安知喜憎利害耶
　天地雖大可以矩表知之星月之行可以律歴知之
　倉頡作字天雨粟鬼夜哭(倉頡黃帝史臣也造文/字則詐僞生故鬼哭也)
　今執政者薄德增刑有似執彈而欲來鳥揮梲而欲狎
　犬(揮梲挾/杖也)
　木擊折軸水戾破舟不怨木石而罪巧拙何也智有不
周
債少者易償職寡者易守
文王智而好問故聖武王勇而好問故勝
力勝其任則舉之者不重智能其事則爲之者不難
風疾而波興木茂而鳥集相生之勢也
天下之物莫凶於溪毒良醫藏之有所用也草莽猶不
可棄況復人乎(溪毒附/子也)
假輿馬者足不勞而致千里乘舟檝者不假游而絶江
海譬智不任己才力
十圍之木能持千鈞之屋五寸之楗能制開闔之門非
材有巨細所居要耳使孔墨爲天下天下盡儒墨得其
要也聖人之道若中衢置罇過者斟酌雖多少不同而
各得其宜也(衢六通/罇酒罇)
慈父愛子聖王養民⬤火自⬤若冰自寒性使然也及
其用力頼其功如失火舟中矣(同心救/火也)
車無三寸轄則不可馳戶無五寸楗則不可閉故君子
所須要也
三月嬰兒未知利害而慈母愛焉情也
　治國者若設網引其綱萬目張
　多欲虧義多憂害智多懼妨勇
　虎豹以文彩來射猨狖以㨗來刺故子路以勇死萇⬤
　以智困
　治國者若張琴瑟大⬤䋎小⬤絶(䋎音綻/急也)
　吹⬤而欲無眯涉水而欲無濡不可得也
　廣厦宏屋連闥通房人所安也鳥入之而憂深林藂薄
　人入之而畏鳥入之則安深溪峭岸峻木尋枝猨狖所
　樂人則慄也
翻棊丸於地圓者走澤方者處高
戴哀者聞歌而泣戴樂者見哭則笑强戚者雖哭不哀
强歡者雖笑不樂
芻狗士龍始成則衣以綺繡及其用畢則棄之土壤(芻/狗)
(事以謝過土/龍事以請雨)
稟道通物所爲各異得道一也猶屠牛而烹其肉或甘
劑萬方本一牛也伐豫章或爲棺槨或爲梁柱亦一木
也
蕭條者形之君寂寞者音之主
　客有見子賤子賤曰客獨有三過望我而笑是慢也交
　淺而言深是患(藏本/作亂)也語不稱名(原作/師)是反也賓答曰
　望君而⬤公也語不稱師通也交淺而言深志也客一
　體耳或以爲君子或以爲小人此視之異也
　待騕褭飛⬤而駕之則世莫有乘者待毛嬙西施而配
　之則終身無家矣待古英俊而用之則無人矣驥千里
　一日而通駑馬十駕旬日亦至猶人才不足專恃
　鳥窮則啄獸窮則觸人窮則詐峻刑嚴法不可以禁姧
　道德之論譬如日月江南河北不能易其指馳騖千里
不能改其處
趣舍禮俗猶宅之居也東家謂之西西家謂之東
扣門求火無不與者饒足也故林中不貨薪湖上不鬻
魚者有餘也
叔向云不乘人之利不迫人之險
墨者田鳩欲見秦惠王三年不得見一至楚楚王悅之
物固有近之而遠遠之而近故大人之行不可掩以繩
未得獸者惟恐創少已得惟恐創多
古人婚禮不稱主人必稱父母兄弟(案句是注文原/作諸父兄師友)舜
　不告瞽叟而娶非禮立子以長文王舍伯邑考非制禮
　三十而家文王十六而生武王非法
　治國有常利民爲本政教有經令行爲上苟利于民不
　必法古苟周於事不必循常法度制令各因其宜變古
　未可非循俗不足多百川異源皆歸於海百家異業皆
　務於治
　盲者行于道人謂左則左謂右則右遇君子則得其平
　易遇小人則陷於溝壑
　東面而望不見西牆南向而視不覩北方唯無向者無
所不通也
父溺則攬父髪而拯之非敢驕侮以救死也
至賞不費至刑不濫
楚人乘船遇風波至而恐死自投于水中非不貴生畏
死惑於畏死而反忘生也人之嗜慾亦復如此
溜(藏本/作霤)水足以溢壺榼江河不能滿漏巵
醉者超江淮以爲尋常之溝俛入城門以爲七尺之閨
酒濁其神也
馬免人於難者死葬之以葢⬤之以衾牛有徳於人葬
　之以大車
　用兵之道示之以柔乘之以剛示之以弱乘之以强若
　欲西者示之以東使知吾所出而不知吾所入⬤鬼無
　跡⬤水無創若電之激不可備也高城深池矢石如雨
　廣澤平原白刃交接士卒爭先者爲其賞信罰明也古
　之善將者暑不張蓋寒不被裘所以程寒暑也軍通井
　而後飮軍食熟而後食所以同饑渴也合戰必立矢石
　所及之處所以同安危也
　天下莫相憎於膠漆膠漆相賊(膠漆相抱不/得還其本也)天下莫相
愛於冰炭冰炭相息(冰得炭則解故/得歸其木也)
蘭生幽谷不爲莫服而不芳舟在江河不爲莫乘而不
浮
人有嫁其女者敎之曰愼無爲善女問其故曰善尚不
爲況不善乎
拘囹圄者患曰長當死市者患日短
嫁女於消渴者夫死則言女妨(案句參/註文)
狐白之裘天子被之爲狐計者不如走澤
先鍼而後縷可以成帷先縷而後鍼不可以成衣
因媒而嫁不因媒而成因人而交不因人而親
君子不容非⬤日月不應非氣
被羊裘而賃顧其事過也衣貂裘而⬤籠甚可怪也
非禮爲禮譬躶而追狂人盜而與乞者竊簡寫法律蹲
踞誦詩書
馬似鹿者千金天下無千金之鹿
畫孟賁之目大而不可畏畫西施之面美面不可悅
同汚無異塗衆曲不容⬤衆枉不容正故人衆則食狼
狼衆則食人
　郢人買屋棟與之車轂大雖可而長不足
　孕婦見⬤則子缺脣
　文公棄衽席咎犯辭歸(晉文公棄席之黑者捐/故舊也故咎犯辭去)
　知天將赦而多殺人或知天赦而多活人其望赦同刑
　罪異也
　侏儒問天高於長人長人曰吾不知也曰爾去天近于
　我也問事當問近者
　郢人自賣其母而語買者曰此母老矣望善飴之此大
　不義而欲爲小義
　佳人不同體美人不同面而皆悅於目梨橘棗栗不同
　味皆調於口
　一棊不足以見智一⬤不足以見悲
　遺腹子不思父無愛心也(案原作無/貌於心也)
　湯沐具而蟻蝨相弔大厦成而鷰雀相賀
　釣者靜之網者動之罩者抑之罾者舉之爲道異得魚
　一也
　屠者食籗羮爲車者多步行陶人用缺盆匠人居狹廬
　田中之水流入海附耳之語聞千里
　中夏用䈉至冬不去舉衣過水至陸不下此不知變也
　靨䩉在頰則好在顙則醜繡爲被則宜爲冠則穢(案原/書穢)
(作譏注人/非之也)
　山雲蒸柱礎潤茯苓抽⬤絲死
　⬤絲無根而生蛇無足而行魚無耳而聽蟬無口而鳴
　鶴千歲極其樂蜉蝣朝生暮死亦盡其樂
　林木茂而斧斤入質的張而弓矢集
　明珠蚌之病也我之利也
　舟覆乃見善游馬奔乃見良馭
　百星之明不如一月之光十牖之開不如一戸之明
　披蓑救火鑿瀆止水乃益多也
　狂人傷人莫之怨嬰兒詈老莫之疾無心也
　鴻鵠在卵也一指蔑之則破及其羽翅成也背⬤靑天
　膺摩赤霄哺且予不能得也
　㦸以攻城鏡以照形宮人得㦸則以刈葵盲人得鏡則
　以蓋巵
　堯八眉(眉理八/字也)
　楚人有烹狙召隣隣者以爲狗羮食甚美後聞其狙據
地吐之未始知味也邯鄲有吹者託名李奇人爭學之
後知其非皆棄其曲未始知音也(李奇趙之/善音者)
原蠶一歲再熟非不利也王法禁之爲其殘葉離先稻
熟農夫耨之不以小利傷大穫也(稻米落地而/生曰離稻)

意林卷二
意林卷三
　　　　　唐　馬　總
　　鹽鐵論十卷(並是文學與/大夫相難一)
善剋者不戰善戰者不師善師者不陣
工不出則物用乏商不出則寳貨絶
川原不能實漏巵山海不能贍溢欲(案溢欲今本鹽鐵/論作溪壑道藏本)
(亦作/溪壑)
宅近市則家富富在術數不在力耕
善歌者使人續其聲善作者使人紹其功
孔子能方不能圓故饑于黎丘
茂林之下無豐草大塊之間無美苗
行遠者假于車濟江海者因于舟成名者因于資(案原/書無)
(此/句)歐冶能因國君銅鐵作金鑪大鍾而不能自作壺鼎
盤盂
香餌非不美⬤龍聞而深藏鸞鳳見而高逝
玉屑滿篋不成其寶仲尼之門七十子去父母捐室家
負荷而隨孔子不耕而學其亂愈滋猶玉屑滿篋也⬤
能安國利人寧須文辭者哉
有粟而不能食無益于饑覩賢而不能用無益于削
歌者不期于利聲而貴在中節論者不期于麗辭而務
在事實
公卿者四海之儀表神化之丹靑也上有輔明主之任
下有隨聖化之治
諸生抱枯竹守空言不知趨舍之宜時世之變
林中多疾風富貴多諛言
古者君子思德小人思利今人堅額健舌或以致業
九層之臺傾公輸子不能正大朝一邪伊望不能復
　吏道雜(案道藏/本作壅)而不選富者以財買官垂靑綬擐銀龜
　擅殺生之柄專萬民之命
　乘堅驅良列⬤成行者不知負擔步行之勞
　中國與邊境猶支體與腹心也肌膚寒于外腹心疾于
　内内外之相勞非相爲助也以仁義阻之道德塞之賢
　人守之則莫能入也
　秦法繁于秋茶網密于凝脂然而上下相遁姧僞並生
　廏焚孔子問人不問馬賤畜貴人也秦法盜馬者死盜
　牛者刑苛也
　　說苑二十卷(劉/向)
東風則靡而西西風則靡而東上之化下如風靡草
禹見罪人下車而泣左右曰此人不恭故得罪君王何
痛之禹曰堯民以堯爲心今百姓谷以其心爲心故痛
之
齊景公出獵上山見虎下山見蛇問晏子曰此不祥⬤
晏子曰有賢而不知知而不用用而不任此不祥也山
是虎之室澤是蛇之穴何不祥也
晏子侍景公公朝寒請進煖食于寡人對曰嬰非⬤養
　之臣社稷之臣
　晉平公問師曠日吾年七十欲學恐晚如何師曠曰日
　暮豈不炳燭耶臣聞少而好學者如日出之陽壯而好
　學者如日中之光老而好學者如炳燭之明豈不愈于
　暗行乎公曰善哉
　曾子衣敝而耕魯君使人致其下邑不受曰吾聞受人
　者畏人與人者驕人安知君能不我驕我能不畏乎遂
　不受
　夫仕者身歸于君祿歸于親
忠臣不仕二君貞女不更二夫
居無垣牆人莫之毀傷行無防衛人莫之暴害此君子
之行也
楚莊王賜羣臣酒燭滅有引美人之衣者美人援絶其
纓吿王王曰賜人酒醉乃顯婦人之節吾不取也乃命
左右勿上火凡與寡人飮者不絶纓者不盡歡也羣臣
遍絕纓而後舉火後與晉戰引美人衣者五合以報莊
王
陽虎得罪于衞北見趙簡子曰自今以後不復樹人矣
堂下之人臣所樹者過半今反危臣矣簡子曰樹桃李
者夏得休息樹蒺蔾者秋得其刺今子所樹蒺蔾也自
今以後擇人而樹之
夫政者無迎而拒無望而許
臨財莫如廉臨官莫如平亷平之守莫能攻
國不務大務得民心佐不務多務得賢俊
齊宣王謂淳于髠曰先生論寡人何好對曰古者所好
者四而王所好者三古者好馬王亦好馬古者好味王
亦好味古者好色王亦好色古者好士王獨不好士王
日國無士耳⬤有寡人亦好之對曰驊騮騏驥本無王
求之豹象之胎本無王求之毛嬙西施本無王求之而
不求士何也
楊囘見趙簡子曰臣居鄕三逐事君五去聞君好士故
來左右曰居鄉三逐是不容于衆也事君五去是不忠
于上也簡子曰美女者醜婦之仇也盛德君子者亂世
所疎也正⬤之行邪枉所憎也遂用之作相
周公誡伯禽曰爾無以魯驕人衣成則缺衽宮成則缺
隅示不成也鬼神害滿也
　國有五寒凍不預焉一曰政外二曰女厲三曰謀泄四
　曰不敬士而國敗五曰不能治内而務外也
　官不與勢期而勢自至勢不與富期而富自至富不與
　貴期而貴自至貴不與驕期而驕自至驕不與罪期而
　罪自至
　魯有恭士行年七十其恭益甚魯君問曰長年恭可以
　釋也對曰君子恭以成名小人恭以除刑一言不安尚
　有蹉跌一飯雖美尚有哽咽鴻飛于天矰者得之虎豹
　雖猛人食其肉譽人者少惡人者多得不恭乎
歲饑民疾疫不足患也大臣祿重而不極諌近臣畏罪
而不敢言此大患也
趙襄子謂子路曰吾嘗問孔子曰先生事七十君豈無
明君耶孔子不對何謂賢也子路曰建天下之鳴鍾撞
之以梃豈能發其聲乎
善夜居者不能早起盛于彼者衰于此長于左者短于
右
一貴一賤交情乃見一死一生乃知交情
口者兵也出言不常反自傷
丹所藏者赤漆所藏者黑君子慎所藏也
飛鳥愛羽虎豹愛爪所以輔身也
積恩曰愛積愛曰仁積仁曰靈臺靈臺者積仁也神靈
者天之本
晏子爲上卿妾不衣帛馬不食粟何以華國對曰德以
華國不聞以妾與馬
趙簡子乘敝車瘦馬衣羖羊之裘具宰曰車新則安馬
肥則疾狐裘則温君宜改也(案原書/無此句)簡子曰君子服善
則益恭小人服善則益踞
　子貢謂子石曰何不學詩子石曰父母求吾孝兄弟求
　吾悌朋友求吾信何暇學哉子貢曰損吾詩學子詩
　　　新序三十卷(案隋唐志新序三十卷列說苑前宋/時亡二十卷故崇文總目及宋志止)
(十卷今存馬氏所錄太畧當有闕/佚舊本遂以連上不復標目誤)
　河平四年都水使者諫議大夫劉向上言(案此蓋奏上/新序之文故)
(馬氏錄以弁首而今失之舊/以曲彌高二節綴其下亦誤)
　曲彌高者和彌寡
　水所以載舟亦能以覆舟
　楚丘先生年七十被裘見孟嘗君君曰先生老矣何以
教寡人先生曰欲使追車趁馬逐鹿搏虎吾卽死矣何
暇老耶若使決嫌疑定猶豫吾卽少也何老之有孟嘗
乃有愧色
魏王欲築中天之臺曰敢有諫者死許綰⬤蔂操畚入
曰聞王欲爲中天之臺願効力焉臣聞天去地一萬五
千里今王因而半之應高七千五百里基廣八千里盡
王之地不足以成臺址王宜起兵伐諸侯盡有其地猶
不足也又伐西夷乃足之矣須具材木人徒稱此然可
作也魏王黙然後乃罷築
　有遺鄭相魚不受人曰子嗜魚何故不受對曰惟嗜魚
　故不受受魚失祿無以食魚不受魚得祿終身食魚
　子奇年十六齊君使治阿旣而君悔之遣使追追者反
　曰子奇必能治阿共載皆白首也夫以老者之智以少
　者決之必能治阿矣子奇至阿鑄庫兵以作耕器出倉
　廪以賑貧窮阿縣大治魏聞童子治邑庫無兵倉無粟
　乃起兵擊之阿人父率子兄率弟以私兵戰遂敗魏師
　　　法言十五卷(揚雄撰李/軌⬤範注)
　務學不如務求師師者人之模範睎顔之人亦顔之徒
　睎驥之馬亦驥之乘
　詩人之賦麗以則辭人之賦麗以媱若孔氏之門而用
　賦則賈誼升堂相如入室矣
　四重何謂四重言重則有法行重則有德貌重則有威
　好重則有觀四輕何謂四輕言輕則招憂行輕則招辜
　貌輕則招辱好輕則招媱
　刀不利筆不銛宜加砥削
　天可度則覆物淺矣地可測則載物薄矣
　説天者莫辯乎易說地者莫辯乎書說體者莫辯乎禮
說志者莫辯乎詩說理者莫辯乎春秋
柳下東國之逐臣夷齊西山之餓夫李仲元不屈其志
不辱其身不夷不惠可否之間
仲尼之道猶四瀆經營中國終入大海
　　太⬤經十卷(揚雄撰/虞翻注)
鷕踤于林獺入于泉(案鷕音焦舊作鷹萃誤/古今韻注曰踤音翠)
鴟鳩在林　彼衆禽(案司馬光集注曰鴟鳩惡鳥/怒也鴟舊作鳲/作笑並訛)
淮南王安多華少實(案此下三節唯出川/二句見績首餘竝無)
齊桓晉文之霸如日繼月
孔子文足老君⬤足(案西漢尚無老君之稱疑非揚/子本文或出虞注未可知也)
山川藪澤萬物歸焉
君子得位則昌失位則良小人得位則横失位則喪
　　新論十七卷(桓/譚)
三皇以道治五帝以德化三王由仁義五霸用權智無
制令刑罰謂之皇有制令無刑罰謂之帝賞善誅惡諸
侯朝事謂之王興兵衆約盟誓謂之霸王者往也言其
惠澤優游天下歸往也王道純粹其德如彼霸道駁雜
其功如此俱有天下而君萬民垂統子孫其實一也
圖王不成亦可以霸
治國者輔作之本其任用咸得大才大才乃主之股肱
羽翮也
明鏡龜䇿也章程斛斗也銓衡丈尺也
前世俊士立功垂名圖畫于殿閣宮省此乃國之大寳
亦無價矣雖積和璧累夏璜囊隨侯篋夜光未足喻也
伊吕良平何世無之但人君不知羣臣勿用也
賢有五品謹勅于家事順悌于倫黨鄕里之士也作健
曉惠文史無害縣廷之士也信誠(一作/誡)篤行廉平公理
　下務上者州郡之士也通經術名行高能達于從政寛
　和有固守者公輔之士也才高卓絕竦峙(一作/疎殊)于衆多
　籌大略能圖世建功者天下之士也
　賈誼不左遷失志則文彩不發淮南不貴盛富饒則不
　能廣聘駿士使著文作書太史公不典掌書記則不能
　條悉古今揚雄不貧則不能作⬤言
　殷之三仁皆暗于前而章于後何益于事何補于君
　世有圍碁或言兵法之⬤上者張置疎遠多得道路而
　勝中者務相遮絶爭便求利下者守邊隅趨作罣目生
　于小地猶薛公之言黥布反也上計取吳楚廣地道中
　計塞成臯遮要爭利下計據長沙以臨越守邊隅趨作
　罣目者也更始將相不防衛罣中死棊皆生也
　文王葬枯骨無益衆庶衆庶悅之恩義動人也王翁觀
　人五藏無損生人生人惡之殘酷也(案王翁謂王莽以/曾仕莽不可斥名)
(又不可稱/公故也)
　東方朔短辭薄語以謂信驗人皆謂朔大智後賢莫之
　及譚曰人有以狐爲狸以瑟爲箜篌此非徒不知瑟與
　狐又不知狸與箜篌乃非但言朔亦不知後賢也
夫以人言善我亦必以人言惡我王翁使都尉孟孫往
泰山吿祠道過徐州徐州牧宋仲翁道余才智陳平留
侯之比也孟孫還喜謂余曰仲翁盛稱子德子乃此耶
余應曰與僕遊四五歲不吾見稱今聞仲翁一言而奇
怪之若有人毀余子亦信之吾畏子也
余前作王翁掌教大夫有男子殺母有詔燔燒其子屍
余謂此事不宜宣布余封事云宣帝時公卿大夫朝會
丞相語次云梟生子子長食其母乃能飛時有賢者應
曰但聞烏子反哺其母丞相大慙自悔言之非也人皆
少丞相多彼賢人賢人之言益于德化也鳥獸尚與之
諱況于人乎不宜發揚也
龍無尺水無以昇天聖人無尺土無以王天下
讖出河圖洛書但有兆朕而不可知後人妄復加増依
託稱是孔丘誤之甚也
張子侯曰揚子雲西道孔子也乃貧如此吾應曰子雲
亦東道孔子也昔仲尼豈獨是魯孔子亦齊楚聖人也
畫水鏤冰與時消釋
孔子以四科敎士隨其所喜譬如市肆多列雜物欲置
之者並至
顔淵所以命短慕孔子殤其年也聞東里語云人聞長
安樂則出門西向而⬤肉味美對屠門而嚼此猶時人
雖不别聖亦復欣慕如庸馬與良駿相追銜尾至暮良
馬鳴食如故庸馬垂頭不食何異顔孔優劣
余少時見揚子雲麗文欲繼之嘗作小賦用思太劇立
致疾病子雲亦言成帝詔作甘泉賦卒暴遂倦臥夢五
藏出地以手收内之及覺氣病一年由此言之盡思慮
傷精神也
莊周病劇弟子對泣之應曰我今死則誰先更百年生
則誰後必不得免何貪于須臾
子貢問蘧伯玉曰子何以治國荅曰弗治治之
古孝經一卷二十章一千八百七十二字今異者四百
餘字
左氏經與傳猶衣之表裏相待而成
劉子政子駿子駿兄弟子伯玉俱是通人尤重左氏教
授子孫下至婦女無不讀誦此亦蔽也
堯能則天者貴其能臣舜禹二聖
舉網以綱千目皆張振裘持領萬毛自整治大國者亦
當如此
以賢伐賢謂之煩以不肖伐不肖謂之亂
王平仲云周譜言定王五年河徙故道今所行處非禹
所穿
揚子雲工于賦王君大習兵器余欲從二子學子雲曰
能讀千賦則善賦君大曰能觀千劒則曉劔喭曰伏習
象神巧者不過習者之門(案道藏本亦作伏習象神伏/卽服字葢言所服旣習則象)
(自神也今相承多/用作習伏衆神)
五福壽富貴安樂子孫衆多
百足之蟲共舉一身安得不濟
曲陽侯迎方士西門君惠從其學却老之術君惠日龜
稱三千歲鶴言千歲以人之材何乃不及蟲鳥耶余應
曰誰當久與龜鶴同居而知其年歲耳
聖人何不學仙而令死⬤聖人皆形解仙去言死者示
民有終也
昔神農繼伏羲王天下梧桐作琴三尺六寸有六分象
朞之數厚寸有八象三六數廣六分象六律上圓而歛
法天下方而平法地上廣下狹法尊卑之禮琴者禁也
古者聖賢玩琴以養心窮則獨善其身而不失其操故
謂之操逹則兼善天下無不通暢故謂之暢堯輰經逸
不存舜操其聲淸以㣲微子操其聲淸以淳箕子操其
聲淳以激
　　論衡二十七卷(王/充)
操行有常賢仕宦無常遇賢不賢才也遇不遇時也才
高行潔不可保以必貴能薄操濁不可保以必賤或同
操而異主伊尹箕子是也二人俱命世之臣伊尹遇成
湯作相箕子遇商紂作奴故知遇與不遇也
淸受塵白受垢靑繩所汙常在練素屈平潔白邑犬羣
吠吠所怪也
⬤者思折伯牙之指御者願斷王良之手惡彼勝己也
玉變作石石化作礫毀謗使然也採玉者破石取玉選
士者棄惡取善
命不可勉也智者歸之于天取富貴若鑿溝伐薪鑿不
休則溝深斧不止則薪多亦有溝未成而遇湛薪未多
而逢火
樂貧勝禍勉巳勤事以致富砥才眀操以取貴農夫力
耕得榖多商賈遠行得利深命富之人筋力自強命貴
之人才智自高若千里馬氣力自勁頭目蹄足自相副
魯城門朽頓欲頽孔子疾行而過之左右曰如此久矣
孔子曰吾惡其久也脫遇壞則不幸
蟲墮一器酒棄不飮鼠殘一筐飯捐不食
墨家云人死無命儒家云人死有命歴陽之郡一宿化
成湖白起坑趙卒四十萬衆此並有命耶言命者曰命
當溺死故相聚于歴陽命當壓死故相聚于長平猶沛
公初起相工入豐沛之市云多封侯人也人命繫于國
物命繋于人
齊人舒緩秦人漫易楚人促急燕人戇敢四國之民更
相出入
張次公娶鄰巫女卜工曰女相當貴公後位至丞相乃
是次公亦貴遂與女相合也
世謂宅有吉凶徙有歲月余謂天道難知假令有觸犯
者命凶之人也
按相黥布當先刑而後王衛靑當封亞夫當餓死鄧通
當貧餓此骨節皮膚各異也
文王在母腹中便有四乳非長大修道德乃生也
后稷作兒以種樹爲戲孔子能行以俎豆而弄石生而
堅蘭生而香生禀善氣長大乃成就也
蚊蝱不如牛馬之力牛馬困于蚊蝱有勢也十圍之牛
爲牧豎所驅數仞之象爲越僮所鉤無便也
孔子吹律自知殷後項羽重曈自知虞舜苗裔聖人自
有種族堯與高祖安得是龍子也
宋景公有三善言⬤二十一年燕丹執于秦天雨粟馬

　生角⬤梁妻哭城崩湯旱翦髪作牲致雨南陽卓公作
　緱氏令蝗蟲不入境孫叔敖埋兩頭蛇有陰德巳上並
　云虚也
　龍若遁逃在樹中爲天所取則非神也⬤必有神則不
　應有龍肝豹胎故知水火相薄作雷龍聞雷聲卽起而
　乘雲也
　武王伐紂兵不血刃虚言也兵到牧野晨舉脂燭血流
　漂杵何謂不血刃⬤漢誅王莽軍至漸臺血流沒趾用
　天下兵未有不血刃者也
紂糟丘酒池牛飮者三千人長夜之飮亡其甲子車行
酒騎行䏑百二十日爲一夜按紂或是覆酒滂沲于地
因名作池釀酒積糟因名作丘以酒作池以車載酒以
肉懸林因謂騎行䏑男女裸而相逐林中奔走傳者惡
之故言三千人實非也
町町若荆軻之閭言秦王誅軻九族夷其一里一里皆
滅故曰町町按秦雖無道不應盡誅軻里也始皇遊梁
山宫見李斯車騎盛出怪之左右私吿李斯斯損車騎
始皇不知左右誰告止殺在傍者荆軻之里必不盡誅
之
魯班刻木鳶飛三日不下爲母作木車木人御之機關
之發去而不還此恐不實
孔子遊說七十餘國按孔子自衞反魯在陳絶糧削跡
于衞(案原書有/忘味于齊)伐樹于宋不過十國
子羔泣血三年未嘗見齒言其不笑語豈得不見齒耶
禽息碎首薦百里奚于秦繆公恐是叩頭㳘血謂之碎
首
祖伊諫紂云天下之人無不欲王亡者此增益也恐紂
　不懼耳若天下皆願紂亡卽當時瓦解不應與周戰血
　流漂杵也
　子謂子貢曰汝與囘也孰愈子貢曰囘也聞一以知十
　按孔子知顔淵愈子貢則不須問問則子貢何敢言勝
　孔子意者恐子貢淩顔淵故此問以抑之
　鯉也死有棺而無槨其時作大夫乘三馬何不截而貨
　之作槨也作士之時乘二馬截一以賻舊館舊館不賻
　未亂制葬子無槨實非法何重舊人之恩乃輕父子之
　禮不貨車以葬子豈不以貪官仕乎
伯夷叔齊爲庶兄奪國餓死首陽山非讓國與庶兄也
豈得稱賢人乎(案此似出刺孟篇而文/異義亦未安疑有誤)
共工與顓頊爭天下不勝怒而觸不周山天柱折地維
絶女媧鍊五色石以補蒼天斷鼇足以立四極按共工
有力折山戰何不勝女媧能以石補天天審是玉石耶
天本以山作柱鼇足何能拄之鼇必長大則女媧不能
殺之必被其所殺(案原無此句有云天去地甚/高女媧人也雖長無及天者)何能補
天
天門在西北地戸在東南地最下者揚兗二州洪水之
時二土最被水害(案此節原書缺/見太平御覧)
天有日月辰星謂之文地有山川陵谷謂之理(案二句/原書缺)
(初學記引/論衡有之)地理上向天文下向天地合氣而萬物生焉
天地夫婦也天南方高北方下日出高故見日入下故
不見天之形若倚葢葢倚地則不能運懸之樹然後能
運曰不入地譬人把火夜行平地去人十里則不見非
滅也日亦如此
雲霧雨雪皆由地發不自天降夏則作霧冬則作霜溫
則作雨寒則作雪
才能之士隨世驅馳節操之人守隘迸竄驅馳曰以巧
迸⬤日以拙非才智不及狎習異也齊郡世刺繡恒女
無不能者襄邑能織錦恒女無不巧者目見而手狎也
朝廷之人幼稱幹吏者以朝廷作田畝以刀筆作耒耜
以文書作農桑猶家人子弟生長狎習具知曲折愈于
賓客賓客暫至雖孔墨之才不能分别
手中無錢而欲市貨貨主死不與之胷中無學而欲求
仕猶無錢市貨不可得也
知古不知今謂之陸沈知今不知古謂之盲瞽
見驥足不異衆馬之蹄躡平陸而馳千里方可知也
有人于此其智如源其德如山力不能自舉須人舉之
人莫之舉竄于閭巷無由達矣
器空無食饑者不顧胷虚無懷朝廷不御
蘭臺之吏班固賈逵楊終⬤毅之徒名芳文美無大用
也
夫能說一經者儒生博覽古今者通人採掇書傳能奏
記者文人能精思著文結連篇章者鴻儒若劉子政父
子揚子雲桓君山之徒猶文武周公並出一時班叔皮
續太史公書百篇巳上紀事詳悉讀者以謂甲以太史
公作乙子孟堅文比叔皮非徒五百里也
龜三百歲大如錢蓍七十歲生一莖此神物故生遲生
亦長久賢儒在世猶靈蓍神龜也楓桐之樹生而速長
故其皮肥不能堅檀欒後榮強勁可作車軸
湍瀨⬤沙轉石而大石不動者是石重而沙輕大儒俗
吏同在世有如此也
上天之心在聖人之胷其譴告在聖人之口世無聖人
安能知天
人在天地之間如蚤蝨在衣裳之内⬤蟻螻在巢穴之
中
正朝占四方風從南來旱從北來湛從東來疫從西來
兵
秦將滅都門崩霍光將敗第牆亦壞⬤梁之妻崩城何
也
亡獵犬于山林大呼犬名則號呼而應人犬異⬤而相
應者識其主也
東風至酒湛溢按酒味從酸東方木其味酸故酒湛溢
　將有赦獄鑰動感應也
　蠶合絲而商⬤易新榖登而舊榖缺按子生而父母氣
　衰
　釣者刻木作魚丹漆其身迎水浮之起水動作魚謂之
　眞並來會聚土龍之事何得不能致雨劉子駿董仲舒
　說龍不盡論衡終之故日亂龍亂龍者亂有終也
　少政卯在魯與孔子並孔子之門三盈三虚唯顔淵不
　去知孔子聖也
　屈軼生于庭見佞人則指必若如此舜何用令臯陶陳
知人之術
堯湯水旱豈二聖政所致也天理歴數自然耳猶慈父
治家亦不能使子孫皆孝也
瑯琊兒子明兄曾爲饑人欲食弟自縛叩頭代兄饑人
善其義皆舍之後兄卒養其孤遇歲凶餓殺己子活兄
之子臨淮許君升(一作/叔)亦餓殺巳子全兄之孤
人貴鵠賤雞者謂鵠遠而雞近也畫工好畫上古之人
不畫秦漢之士者重古也揚雄作太⬤法言張伯松不
肯一觀與其人並肩故賤其言也⬤揚子雲生周金匱
矣
武王伐紂太公陰謀食小兒以丹令身赤長教言殷亡
殷亡殷人見兒身赤謂是天神又言殷亡謂其必亡周
人諱其事
古之帝王建鴻德者須鴻筆之臣襃頌紀德也龍無雲
雨不能參天鴻筆之人國之雲雨
文章載人之行傳人之美豈徒調弄筆墨空馭英麗哉
人所以生者精氣也能作精氣者血脈也人死血脈竭
精氣亡骨肉化⬤土何能作鬼⬤
君言死者無知聖人恐開不孝之門故不言死者無知
其實無知也
諱舉五月子言不利父母按田文不害田嬰
礪刀井上恐墜井中又刀邊井刑字礪刀井上恐被刑
人意也無偃寢爲象尸也無以著相受爲不固也
子日沐令人愛卯日沐令人白頭愛憎白黑不由沐耳
使嫫母子曰沐人能愛乎使十五童子卯日沐能令白
髪乎
子路問孔子日豬肩牛膊可以得兆何必⬤⬤孔子曰
蓍者耆也⬤者舊也狐疑之事當問耆舊蓍⬤者未可
神也取其名耳武王伐紂卜筮大凶太公推蓍蹈⬤曰
枯骨死草何能知吉凶乎
商家門不宜向南徵家門不宜向北堂盡南向何不擇
也
聖人前知千歲後知萬世孔子將死遺書曰有一男子
自云秦皇上我之牀顚倒我衣裳至沙丘而亡後秦皇
果至沙丘而亡孔子又云董仲舒亂我書後仲舒論春
秋著傳記又云亡秦者胡後胡亥亡秦此孔子後知萬
世也吹律自知殷後此孔子前知千歲也
唐者蕩蕩也民無得而名焉虞者樂也夏者大也殷者
中也周者至也
志有所存顧不見泰山知屋漏者在宇下知政失者在
草野知經誤者在諸子
論衡者銓輕重立眞僞非苟論文飾奇麗所以譏世俗
也
王充會稽上虞人字仲任王充書形露易觀文語不與
俗通石多玉寡寡者爲珍龍少魚衆少者爲神人有難
充書繁重如此者充答云文眾勝寡財富愈貧世無一
引吾有百篇人無一字吾有萬言孰者可貴充章和二
年徙家避難歷年寢廢年漸七十時可懸輿髪白齒落
儔倫彌索貧無供養志不虞快乃作養性書六十篇口
　　正論五卷(崔元/始)
見信之臣括囊守祿疏遠之臣言以賤廢是以王綱縱
弛于上智士伊鬱于下
夫君政陵遲如乘敝車若能求巧工使耳理之折則按
之緩則揳之可復新矣
世主莫不願得尼軻以輔佐及得之未必珍也
夫貞一之士不曲道以媚時不詭行以邀名恥鄕原之
譽絕比周之黨必待題其面曰魯仲尼鄒子輿不可得
也命世之士常抑于當時無不見思于後日以往揆來
亦何容易
圖王不成弊猶足霸圖霸不成弊將如何口口口口口
農桑勤而利薄工商逸而利厚故農夫輟耒而彫鏤女
工投杼而刺繡
上行下效期謂之敎陳兵策于安平之世猶合未病者
服藥
昔人有慕讓財之名推田業與弟俄而貧乏反以威力
就弟強貸此不當也
舉彌天之網以羅海内之士同⬤翕集而蛾附計士嚬
踧而脅從黨成于下君⬤于上
馬不素養難以追遠士不素簡難以趨急
葉公之好攘羊雖可發姦君子不貴也
國不信道工不信度亡可待也
無賞罰之君而欲世治猶不著梳櫛而求髪治不可得
也
術家曰冬榮者春必殺里語曰州郡記如霹⬤得詔書
但掛壁
洗濯民心湔浣浮俗
　　潛夫論十卷(王符字/節信)
仁義不能月昇財帛而欲曰增余所惡也
一犬吠形百犬吠聲世之疾此固巳久矣
君之所以眀者兼聽所以闇者偏信
南面之大務莫急于知賢知賢之近塗莫急于考功諺
　日曲木惡⬤繩重罰惡明證
　欲知人將病不嗜食欲知國將亡不嗜賢也人非無嘉
　饌病不能食至于死國非無賢人君不能用故速亡理
　世不得眞賢猶治病不得眞藥治病當得眞人參反得
　蘿菔服之增劇非藥無效也
　嬰兒有常病貴臣有常禍父母有常失人君有常過嬰
　皃病飽貴臣傷寵父母失于媚子人君過于驕臣
　十步之間必有茂草十室之邑必有俊士
　攻玉以石治金以鹽濯錦以魚濯布以⬤夫物固有以
　醜治好也
　先世欲赦先遣馬分行市里聽乎路隅咸云當赦是謂
　天赦遂乃施行
　孝明帝嘗問曰今旦何故無上書者左右曰爲反支日
　也帝曰民庶遠來詣闕不可奪其日使受章者無避反
　支此明王爲民愛日也
　聖王之政普覆兼愛不私近密不忽疎遠吉凶福禍與
　民同之排簾障風探沙擁河無益于事徒自弊耳猶不
　命大將掃除醜虜而州縣興兵不息也
扁鵲治病審閉結而通鬱滯虚者補之實者瀉之猶邊
境犬羊不可久荒以開敵心
一宅同姓相代或吉或凶一官同姓相代或遷或免成
康居之而興幽厲居之而衰吉凶興衰在人不由宅矣
師曠曰赤色不壽火家性易滅也
昆弟世疎朋友世親此人情也
富貴人爭附之貧賤人爭去之與富貴交者上有稱譽
之用下有貨財之益與貧賤交者大有賑貸之費小有
假借之損夫官人有桀跖之惡結駟過士士猶以爲榮
況實有益乎處子有顔閔之賢被褐造門人猶以爲辱
況實有損乎故富貴易爲客(案今本作/易得宜)貧賤難得適好
服謂之奢僭惡衣謂之困阨徐行謂之饑餒疾行謂之
逃責不候謂之倨傲數來謂之求食空造以爲無意奉
贄以爲欲貸恭謙以爲不肖抗揚以爲不德此處子貧
賤之苦酷也
凡今之人言方行圓口正心邪
君上治世(案今本作/上君撫世)先其本後其末愼其心治其行
古訓著三皇五帝夕以爲伏羲神農二皇其一或云燧
　人或云祝融或云女媧我又聞古有天皇地皇人皇未
　可知也
　姓或有因官因號因居因地者司馬司徒中行下軍因
　官也東門西都南宮北郭因居也三烏五鹿靑牛白馬
　因地也
　季勝之後有造父以善御事周穆王穆王遊西海忘歸
　徐偃作亂造父御王日行千里以征之王封造父于趙
　因以得氏

意林卷三
意林卷四
　　　　　唐　馬　總　撰
　　風俗通三十一卷(應/劭)
序云風者天氣有寒煖地形有險易水泉有美惡草木
有剛柔俗者含血之⬤象之而生百里不同風千里不
同俗周秦常以八月遣輶軒使者採異代方言藏之秘
府及嬴氏之亡遺棄殆盡蜀人嚴君平有千餘言林閭
翁孺者才有梗槪與⬤雄注續二十七年凡九千字張
竦云懸諸日月不刋之書余雖不才敢比隆于斯人
神農者神信也農濃也其德濃厚若神五帝黄帝顓頊
帝嚳尭舜也黄光也顓專也頊信也嚳考也堯高也舜
推也修(原作循/下同)也言推德行修堯之緖三王禮號諡記
曰夏禹殷湯周武王禹輔也湯昌也王往也言天下所
歸往五伯春秋云齊桓晉文秦繆宋襄楚莊伯者白也
長也言其咸建五長功實明白伯者把也言其把持天
下之政
按秦昭王太后始臨朝也(案此條上下/當有缺文)
牧守長不宜數易按尚書有考績孔子曰如有用我者
期月而巳三年有成鄭子産從政三年民乃歌之賢聖
尙須漸進況中才乎數易豈不紛錯道路也
古制本無奴婢奴婢皆是犯事者奴者頑劣婢者卑陋
里語云取官漫漫怨死者半昔在淸平之世使明恕君
子哀矜折獄尚有怨言況在今時耶(應劭三國時/人此當時語)
光武車駕徙都洛陽載素簡紙經凡二千兩董卓盪覆
王室天子西移中外倉卒所載書七十車于道遇雨分
半投棄卓又燒⬤觀閣經籍盡作⬤燼所有餘者或作
囊帳先王之道幾湮滅矣
　俗說有功得賜金者皆黄金也按孫子兵書日費千金
　千金百萬錢也陳平間楚千金贈二疏金五十斤並黄
　金也或云一金亦是一萬錢也
　不養倂生三子俗說似六畜妨父母按春秋國語越王
　時民生二子與之餼生三子與之乳母遂滅強吳何害
　之有
　不舉父同月子俗云妨父按左傳魯桓公子與父同月
　因名子同漢明帝亦與光武同月生
　不宜歸生俗云令人衰按婦人好以女易他男故不許
歸
封泰山俗說岱宗上有金篋玉策能知人年壽脩短武
帝探得十八因倒讀之曰八十按岱宗封者立石高一
文二尺刻之曰事天以禮立身以義事父以孝成名以
仁四方之内莫不師服刻石紀號著功績也其時武帝
巳年四十七因何更得十八⬤言倒讀神無福矣余承
乏東嶽忝素六載數經祈祀咨問長老更上泰山者云
無金篋玉策探籌之事
東方朔是太白精黃帝時作風后堯時作務成子後又
生于越在越作范蠡在齊作鴟夷子言其變化無常也
按朔滑稽之雄俗人因以怪語附之安得神耶
彭城相袁元服父伯楚作光祿卿于服中生子自謂年
長不孝莫大于無後故收舉之君子不隱其過因以服
作字按元服名賀母汝南人祖名京作侍中時安帝加
元服百官來賀垂出而孫兒生喜其嘉會因名作賀字
元服服父伯楚歴典三郡早喪妻不肯娶臨終勅子便
留葬無取汝母喪柩若亡者有知徃來不難若無知只
爲煩耳淸高若此豈有服中生子而名作賀
汝南王叔漢父子方出遊二十餘年不還叔漢作尙書
郎有人告子方死于汝南卽遣兄伯三徃迎喪叔漢卽
發哀詔書賻錢二十萬旣而子方從蒼梧還叔漢詣闕
乞納賻錢受虚妄罪靈帝詔將相大夫會議之博士任
敏議曰凡人中壽七十視父同儕亡可製服也子方在
遠人指其處不可驗也罪不可加焉詔書還錢復本官
(案此下六/條今缺)
汝南張妙會杜士士家娶婦酒後相戲張妙縛杜士捶
二十又懸足指士遂致死鮑昱決事云酒後相戲原其
　本心無賊害之意宜減死也
　汝南周翁仲婦産一女會屠者産一男翁仲妻密以錢
　易屠者之男後翁仲作北海相使見鬼主簿周光與兒
　同祭先塋主簿回謂翁仲日祭所但見屠兒敝衣繿縷
　持刀割肉别有人帶青綬仿偟東廂不進何也翁仲乃
　持劎問妻妻具陳其事翁仲曰凡有子者欲承先祖先
　祖不享何用遂以車馬送還屠家乃迎其女女已嫁賣
　餅人取歸適安平李文思文思官至南陽太守神不歆
　非⬤明矣豈得養他人子乎
陳留有富翁年九十無男娶田⬤女一宿身死後產一
男至長女曰我父娶一宿身亡此子非父之子遂爭財
數年不決丞相邴吉決云老翁兒無影不耐寒其時八
月中取同歲小兒俱解衣試之老翁兒獨呼寒曰中行
果然無影遂以財與之
潁川有兄弟同居兩婦俱懷姙長婦數月胎傷不言知
産期至俱臥産房候弟婦産得一男夜盜之因爭三年
不決丞相黃覇殿前令以兒去兩母各十步叱兩婦令
爭取之長婦抱持甚急兒大啼弟婦恐傷放之長婦色
　喜弟婦愴然覇曰此弟婦子也卽劾長婦果然伏罪
　臨淮有一人持一疋縑到市賣之遇雨披之後有一人
　求庇廕一頭之地雨霽共爭之丞相薛宣決曰縑⬤數
　百何用紛粉遂中斷各與半續察之縑主稱冤不巳後
　人有喜色宣知其情考而伏之
　周公樂曰勺勺者斟酌先祖之道武王樂曰武武功定
　天下也舜樂曰韶韶者紹堯也堯樂曰大章章者彰也
　帝嚳樂曰五英英者華也劉向云商章也物成就可章
　度也角觸也物觸地載芒角而生也宫者中也徴者祉
也物盛大而繁祉羽者宇也物聚藏宇覆之聞宮聲使
人温潤而廣大聞商聲使人方正而好義聞角聲使人
齊整而好禮聞徴聲使人隱惻而博愛聞羽聲使人善
養而好施
琵琶近世樂家所作不知誰也以手琵琶因以得名長
三尺五寸法天地人與五行也四⬤象四時
易云利見大人大人與聖人其義一也(案此下十/一條今缺)
論語云君子上達臧孫紇曰後有達者將在孔丘乎儒
者區也别古今賢愚章帝時以賈逵爲通儒時人語曰
　問事不休賈長頭
　禮云羣居五人長者必異席今呼權貴作長者非也
　管子云先生施教弟子則之非知古之道是師者之稱
　諸生弟子學者非一故曰諸先生者當如醒學者譬如
　醉言生俱醉獨有醒者
　祭酒禮云飲酒必⬤尊其先也孫卿在齊最是老師故
　三稱祭酒
　士詩云殷士膚敏髦士俊秀雅士博達烈士有不易之
　分處士隱居放言
易云師貞丈人吉非徒尊老須德行先人也傳云杖德
莫有信者其恩德可信杖也
禮云十尺曰丈成人之長也夫者膚也言其智膚敏⬤
教也故曰丈夫
論語云匹夫匹婦傳云一晝一夜成一日一男一女成
一室按古人男女作衣用二疋今人單衣故言匹
夫人當龍變起不繫鄕里⬤止繫風俗見善不徙故謂
之俗人
禮言簡不肖按生子鄙陋不似父母曰不肖今人謙辭
　亦曰不肖
　方言曰人不事事而放蕩謂之無賴不可恃頼也猶高
　祖謂太上皇云大人以臣無賴也
　司徒中山祝恬字伯休公車徵在道得温疾過友人謝
　著(鄴/令)著拒不受至汲郡止客⬤⬤六七曰諸生見恬轉
　劇欲告汲令恬曰友人尚不相容汲令不相識告之何
　益死生命也不須醫藥諸生潛告汲令令卽汝南應融
　聞之大驚至疾所泣曰伯休不世英才當作國家幹輔
　何乃黙止客舍不遣人知融遂躬御而歸親自侍疾疾
漸損融謂伯休曰吉凶不諱憂怖交心己備凶具對之
悲喜伯休停傳舍數十日遂去拜侍中尚書令又拜司
⬤薦融自代歴典五郡謝著不爲公府所取
彭城孝廉張子矯議云⬤君臣不得相襲作名周穆王
諱滿至定王時有王孫滿厲王諱胡莊王之子名胡(案/此)
(下二條/今缺)
俗云五月到官至免不遷今年有茂才除蕭令五月到
官破日日入舍視事五月四府所表遷武陵令余爲營
陵令正觸太歲主簿令余東北上余不從在事五月遷
太山守
楚辭云風伯飛廉也按周禮祀風師箕星也主簸揚能
致風氣戊戌之神作風伯故丙戌日祀于西北
按周禮雨師畢星也土中之衆莫⬤水故雨稱師丑之
神作雨師故己丑日祀于東北
桓帝元嘉中京婦女作愁眉啼粧墜馬髻折腰步齲齒
笑愁眉者細而折啼粧者薄拭眼下似啼痕墜馬髻側
在一邊折腰步足不任體齲齒⬤若齒痛此事並出梁
冀傳曰趙王好大眉人間皆半額楚王好廣領國人皆
没項齊王好細腰後宮有餓死者京師有胡服胡帳胡
牀胡箜篌胡笛胡舞按董卓時胡兵塡塞是也(案此下/十五條)
(今/缺)
靈帝宮中遊西園駕四白駞躬自操轡公卿倣效價與
馬齊
桓帝世謠言⬤如⬤死道邊曲如鈎反封侯梁冀欲樹
幼主李固欲立淸河王梁冀遂奏李固死于獄中曝屍
路邊如鈎梁冀如⬤李固
千里草何靑青十曰卜不得一日生此董卓字也青青
⬤盛之貎
秦漢以來尊者號室作宮巳前貴賤無别
按世本鮌作城郭城盛也郭大也
按天子有外屏令臣下屛氣息
菀(同/苑)菀藴也薪蒸之所藴積
孫子云金城湯池而無粟者太公墨翟不能守之
郡者羣也左傳云上大夫受縣下大夫受郡至始皇方
以郡監縣縣平也
傳舍按使者傳言乃得舍于傳也
南北曰阡東西曰陌
按易傳上古之時草居露宿冬則山南夏則山北有恙
蟲善與人作患故人平居曰無恙
城門失火禍及池魚俗說池與魚人姓字居近城門也
按城門失火取池水故魚皆死(案藝文⬤聚引作城門/失火禍及池中魚舊說)
(池仲魚人姓李居近城城門/失火延及其家仲焚燒死)
獄自三王制肉刑始有獄夏曰下臺周曰囹圄令人思
諐改惡獄字二犬守言無情狀犬亦得之囚字罪人置
諸圓土故囚字從口中人罪字本從自辛苦憂之秦皇
謂辠字似皇故改作罪
會稽多淫祀家貧不得牛祀者死作牛鳴太守第五倫
嚴科絕之
桂陽太守李叔堅少時作州從事家有狗作人立叔堅
曰此狗喻人人行何害叔堅作縣令解冠榻上狗戴之
而走叔堅曰此狗誤觸冠纓冠纓挂其耳矣犬復與人
竈前畜火隣里告之叔堅曰狗能畜火幸不煩人犬遂
暴死叔堅至大位
　　商君書四卷
夫有高人之行見非於世有獨知之明見怨於人
螟螣春生秋死一出而民數年乏食今一人耕百人食
有甚於螟螣矣
農者少而遊食衆遊食者衆則農怠農怠則治荒以強
去弱者弱以弱去强者強
上世之士衣不暖膚食不滿腹苦其心意勞其四支
古者民叢生而羣處亂乃立君
蠧衆則木折⬤大則墻壞不勝而生不敗而亡自古及
今未嘗有也
使見戰者如餓狼之見肉則可用矣
聖人制民也如高下制水如燥濕制火
　　阮子四卷
漁人張網于淵以制吞舟之魚明主張法于天下以制
强梁之人立法以隄民百姓不能干立防以隄水江河
不能犯防而可犯則江河成灾法而可干則百姓成害
不樹者死無棺不蠶者身無帛不績者凶無縗
君子暇豫則思義小人暇豫則思邪
高鳥相木而集智士擇土而翔
一盜不誅害在穿窬修譽不誅害在詞主
　　正部十卷(案隋志正部論八卷後漢王逸撰/藝文類聚引作王逸子卽正部也)
凡人矇矇冥冥學以啟志行以處身進于道則成君子
非于禮則曰小人君子之舉履德而榮光小人之動陷
惡而傷刑
皎皎練絲得藍則青得丹則赤得蘗則黄得湼則黑
玉不⬤則南山之圓石
穿窬之徒不避腰領奔北之士不憚斧⬤
漢家窮天涯究取圻左湯谷右虞淵前炎楚後塞門祁
連以北黄山以南碣石以東合⬤以西莫不襁⬤來貢
仲尼叙書上謂天談下謂民語兼該男女究其表裏
淮南浮僞而多恢太⬤幽虛而少效法言雜錯而無主
新書繁文而鮮用
玉符云(案文選注或/問玉符答曰)赤如鷄冠黃如蒸栗白如脂防黑
如淳漆此玉之符也言成雅訓辭作典謨此人之符也
山神曰螭物精曰魅土精曰羵羊水精曰罔象木精曰
畢方火精曰遊光金精曰淸明天下有道則衆精潛藏
天以仙人曰子衆人曰芻狗愛其子私其壽賤芻狗聽
其天
若不學譬如無目而視無脛而走無翅而飛無口而語
不可得也
桀紂雖有天子之位而無一人之譽猶朽株枯樹逢風
則仆
明刑審法憐民惠下生者不怨死者不恨諺曰政如氷
霜姦宄消亡威如雷霆宼賊不生
　　士緯十卷(姚/信)
孔文舉金性太多木性不足背陰向陽雄倬⬤立
絲俱生於蠶銅等出於石作繒則賤作錦則貴鑄鈴則
小鑄鐘則大
經漸車之水歴繞輪之沙趾跡高下不可論
凡水温則成湯寒則成氷氷湯異氣而水性猶同蠶能
投練匪湯不綿人性推移蓋此比也
琴瑟張而鄭衞作五色成而綺榖生
孟軻驅世事于仁義之域行者步中正之塗
若使南海無採珠之民崑山無破玉之工則明珠不御
于椒室美玉不佩于桂宫
　通語八卷(案史傳及⬤書引之或云殷基或云殷/興撰末可知也舊唐志又訛爲文禮)
輪者車之跡檝者舟之羽身之須道如此二物
毁彼者雷同而鴉噪稱此者火燎而波駭
或問陳蕃忠乎答云單車作討賊之斧直階非亂世之
資知其忠不知其智也
才貴精學貴講質勝文石建文勝質蔡邕文質彬彬徐
幹庶幾也
　　抱朴子四十卷(外篇二十卷内篇二/十卷⬤洪字稚川)
淸醪芳醴亂性者也紅華素質伐命者也
　班翟不能削石作芒針歐冶不能鑄鉛錫作干將
　漢禁中起居注云李少君欲去武帝夢與同登嵩高山
　半道有使者乘龍持節從雲中來云太一請少君帝日
　少君將舍我去矣數日而少君死久之發看唯衣冠在
　焉以蟻鼻之缺損無價之淳鈞分寸之瑕棄盈尺之夜
　光朱公所以鬱邑薛燭所以永歎猶人不學仙也
　學道術乃令變形易貌吞刀吐火坐在立亡興雲起霧
　召致蛇蟲聚合魚鼈入淵不溺蹴刃不傷
　陳仲弓異聞記云同郡人張廣定遭亂有女四歳不能
行棄塚中以數月糧與之後三年乃還欲收葬之女猶
坐塚中問其故女曰糧盡以後見塚角有一物申頸吞
氣乃效之轉不復饑尋看乃大⬤也將女還食食飮初
小腹痛久乃習之
太昊師蜘蛛而結網金天據九扈以正時帝軒俟鳯鳴
以調律唐堯見蓂莢而知月
道能登虛躡影飮玉醴食翠芝
彭祖云天上多尊官新仙者位卑奉事非一也
農夫得彤弓以驅烏南夷得衮衣以負薪猶世人得仙
丹而不貴也
元君老君師也
石先生丹法取烏未生毛者以眞丹和牛肉飼之長毛
羽赤色煞之陰乾服之壽五百歲
朱草莖如⬤瑚刻之汁流如血以玉投汁中丸之如泥
久卽成水以金投之曰金漿以玉投之曰玉醴服之長
生
上士得道成天官中士得道棲集崑崙下士得道長生
世間
世人唯競飛蒼走黃依榮逐利
素顔紅膚惑其目淸商流徵亂其聽此眞理之德也
龍淵以靡割常新斧斤以日用速敝
寸蛕泛濫跡水之中則謂天下無四海之廣芒蝎宛轉
果核之内則謂天下無八極之大
漏脯救飢鴆酒止渴非不暫飽死亦及之
貴眀珠而賤淵潭愛和璞而惡荆山不知淵潭是明珠
所出荆山是和璧所生
方今士有待次之滯官無暫曠之職
景風起則裘鑪息世道夷則奇士退
肉芝是萬歲蟾蜍頭上有丹書八字五月五日中時取
之以足畫地則水流帶之左手則辟兵
行山中見小兒乘車馬長七八寸者肉芝也服之得仙
千歲蝙蝠白如雪住則倒懸腦重故也
千歳燕窠門向北
雲英雲珠雲液雲母雲沙服之用玉水
成帝獵于終南山見一人無衣身生黑毛合圍取之絶
坑踰岸有如飛鳥及得是婦人自云秦時宮人關東賊
至秦王出降驚走入山垂當飢死有老翁令食松實遂
不復飢乃是秦王子嬰宫人至成帝二百許歲人將還
以穀食之毛稍脫落轉老而死
欲長生服山精山精术也
陵陽子仲服遠志二十年有子三十七人讀書不忘
得道聖人是黃老治世聖人是周孔二人
善圍棊者謂之棊聖故嚴子卿馬綏明有棊聖人之名
彭祖自嚳佐堯歴夏至殷殷王遣宮女受房中之術有
驗乃欲殺之以絶其法彭祖知之乃逃七十年有人見
　于流沙
　里語云人在世間曰失一日如牽牛羊詣屠所毎進一
　步去死轉近
　欲得長生腹中淸欲得不死腹無屎
　老君姓李名⬤字伯陽長九尺黄色鳥喙隆鼻眉五寸
　住金樓玉堂
　鷄舌香黃連乳汁治目中百病
　諺云無肥仙人富道士雖能作金銀皆自貧
　諺云書三寫魚成魯帝成虎亦如神符今用少驗
白石似玉姦佞似賢
鸞不掛網麟不墮穽
寸醪不能治黃河之濁尺水不能却蕭丘之⬤穿舟以
息漏猛㸑以止沸不可得也
若使素士晝躬耕以餬口夜薪火以脩業則游夏不足
多矣
大廈旣燒取水于滄海洪潦凌空伐舟于長川則不及
矣
臣猶手足履冰執⬤不得辭焉
高巖將隕非細縷所綴龍門沸騰非掬壤所遏
劎㦸不長于縫緝可以剸割牛馬錐鑽不可剸割牛馬
而長于縫緝材有大小不可棄也
六軍如林未必皆勇
仁者政之脂粉刑者世之轡策當怒不怒姦臣爲虎當
殺不殺大賊乃發
鑽端之火勺水可滅鵠卵未乳指掌可靡及其乗衝颷
燎巨野奮六翮凌朝霞雖智勇不能制也
委轡策而乘奔馬于險途捨柂櫓而泛輕舟于江海豈
不險哉
金舟不能浚陽侯之波玉馬不任騁千里之跡
戓輸自售之寳或賣要人之書或父兄貴顯望門而辟
命或低頭屈膝積習而見收
語曰舉秀才不知書察孝廉父别居寒素淸白濁如泥
高第良將怯如黽
諺日古人欲達勤讀經今世圖官免治生
余謂朋友之交不宜浮雜面而不心揚雄所譏
眀鏡舉則傾冠見羲和照則曲影覺
周勃社稷之臣不能答錢穀之數
識珍者必拾濁水之明珠賞氣者必將穢藪之芳蕙自
非懸鑑誰能披泥抽淪玉澄川掇沈珠
智大者盤桓以山峙器小者蓬飛而萍浮⬤繩枉木之
所憎清公姦愿之所讐
文王之接吕望桑陰未移而知其可師矣⬤德之見孔
眀晷景未改而腹心以委矣貌望豐偉者不必賢形氣
尫⬤(一作/瘁)者不必愚
伯喈識絶音之器于烟燼之餘平子别逸響之竹于未
用之前
威儀如龍虎盤旋成規矩
酒後體輕耳⬤冠脫帶解遲重者蓬轉而波偃整肅者
鹿踊而魚躍口訥者皆搖掌以譜聲不競者皆裨膽以
高發以九折同蟻封以呂梁同牛跡禁之彌極不可向
也君若畏酒如畏疾(一作/風)憎醉如憎大(一本無/大字)病則無
荒沈之咎矣
民有穴地而釀油囊懷酒者法輕利重安能令絶乎
管輅頓仰三斗而淸辯綺粲揚雄酒不離口而太⬤乃
　就
　慕惡者如宵蟲之赴明燭學惡者如輕埃之應飈風
　有斧無柯無如之何
　以傾倚屈申者爲妍媚以風格端嚴者爲田舍豈不惑
　也
　窮巷諸生吟誦而向枯簡匍匐而守黄卷
　低眉屈膝趨事豪貴毛成翼長蟬蛻泉壤自乃軒昂此
　卑碎之徒也
　昔西施以心痛臥于道側蘭麝芬芳人皆美之鄰女慕
焉人皆憎之猶世人效戴叔鸞阮嗣宗也
逢世所貴則蹇驢⬤龍駿之價
狐白不可以當暑龍艘不可以乘陸
夫良將剛則法天可望而不可干柔則象淵可觀而不
可入去如收電可見而不可追住如丘山可觀而不可
動
春以長矛在前夏以大㦸在前秋以弓弩在前冬以刀
盾在前此行軍四時應天法也
太公云從⬤擊虛萬人無餘一女子當百丈夫
風鳴葉者賊在十里鳴條者百里摇枝者四百里金器
自鳴及焦器鳴者軍疲也氣如驚鹿敗軍氣也
雨露霑衣裳者謂潤兵不霑衣裳者謂泣軍軍兵太一
在玉帳之中不可攻也
兵地生蟹者宜速移
余嘗問嵇生曰左太沖張茂先可謂通人乎君道答曰
通人者聖人之次也其間無所復容余聞班固云吕氏
望雲而知高祖所在天豈獨開吕氏之目而掩衆人之
目耶
閹官無情不得謂貞倡獨不飮不可謂廉
文王食子羮佯不知非甘也
董仲舒學見深而天才鈍以蜉蜂是神龍者非但不識
神龍亦不識蜉蜂(案蜉蜂未聞太平/御覧引之作蜥蝪)
王仲任撫班固背曰此兒必爲天下知名
五嶺無冬殞之木南海晉安有九熟之稻
老君玉䇿日松脂入地千年作茯苓茯苓千年作琥珀
琥珀千年作石膽石膽千年作威喜
炙鼓使鳴絞⬤令悲實使鼓速穿⬤早絶(一本鼓下/有迷字)磨
刀殺馬立可驗也
蜉蜂窠作蠟水沬作浮石
落星堈謂吳時星落
汲冡書云黃帝仙去其臣有左徹者削木作黄帝之像
帥諸侯奉之
食鵠胎令人能夜書
河伯華陰人以八月上庚日渡可溺死天帝署作河伯
鵝鬼吳景帝有疾召巫覡帝試之乃殺鵝埋于苑中架
小屋施牀帳以婦人履著其前巫云但見一白鵝不見
婦人也帝乃重之
獼猴鬼余友人膠永叔嘗養一大獼猴以鐡鎖鎖之于
牀間犬齧殺經百日許見鬼者云承塵上有獼猴被瘡
流血
余從祖得道能分形座上有一葛公與客談話又一⬤
公迎來送去
余見二陸之文百卷許似未盡也方之他人若江漢與
潢汙也嵇生云每讀二陸之文未嘗不廢卷而歎恐其
卷盡也陸子十篇誠謂快書其辭富者雖精思不可損
也其理約者雖鴻筆不可益也觀此二人豈徒儒雅之
士文章之人也
抱朴子曰秦時不覺無鼻之醜陽翟憎無癭之人
陸君深識文章放蕩不作虛誕之言非不能也陸君之
文猶⬤圃積玉無非夜光却後數百年若有幹跡如二
陸猶比肩也不謂疎矣
孔鄭之門耳聽口受者皆巳滅绝唯託竹素者可謂世
寳羈鞍仁義纓鎻禮樂
禰衡常云孔融荀彧强可與語餘人酒甕飯囊
上世之人冰霜結而不寒資糧絶而不饑
獺多則魚擾鷹衆則鳥亂
盈丈之尾必非咫尺之軀尋仞之牙必非膚寸之口
余友人⬤伯先生以儒墨作城池以機神作干戈
洪字稚川丹陽句容人其先葛天氏洪累遭火典籍盡
乃⬤笈徒步借書抄寫賣薪買紙然火披覽所寫皆反
覆有字人少能讀之性質容易冠纓垢敝或廣衣大帶
或促身修袖或長裾曳地或短不蔽膝時人咸稱抱朴
之士因以著書名焉洪貧無僕童籬落不修常披榛出
門排草入室洪性不干犯官長不煩擾親族
嵇君道作廣州刺史表洪參軍乃非所樂利得避身于
南地也
洪年十五大作詩賦自謂可行於代至弱冠尋覽殊不
稱意一時毁之
洪不圍碁摴蒱見人博奕了不觀之
意林卷四
　意林卷五
　　　　　　唐　馬　總　撰
　　　周生烈子五卷
　序云六蔽鄙夫燉煌周生烈字文逸張角敗後天下潰
　亂哀苦之間故著此書以堯舜作幹植仲尼作師誡
　御馬失節其車是碎御天下失節四海失墜桀紂是湯
　武之梯秦項是大漢之階四逆不興則四順不昇
　賢哲不可以色貌誘之猶張羅恤鳯施穽誘麟伯樂相
　馬取之于瘦聖人相士取之于疎
　聽訟不如使勿訟善斷不如使勿亂
　理天綱仗八柄運元象撮衆有者天子也撫人物參天
　意者三公也執分節事修理者士也
　臨死修善于計巳晚事迫乃歸于救巳微
　有階者易成基無因者難成時
　鳩傅隼翼羔披豹皮⬤似質違表是裏非
　人者天之舌物者神之口天高地厚報應故晚辭者主
　之弓弩教者君之機關
　矜賞若春重罰若秋行禮若火流教若水
讓一得百爭十失九
　　荀悦申鑒五卷
序云夫道本仁義五經以經之羣籍以緯之前鑒旣明
今又申之故曰申鑒
君臣親而有禮百官和而不同此治國之風也禮俗不
一庶人作議此衰國之風也君臣爭盟大夫爭名此乖
國之風也上多欲下多端法不定政多門此亂國之風
也以割下作能附上作忠此叛國之風也小臣爭寵大
臣爭權此害國之風也上不訪下不諌婦言用内政行
此亡國之風也
善禁者先禁身而後人不善禁者先禁人而後身
三曰致武事四曰禁數赦(案時事篇十九事三曰置上/武之官十七日禁數赦今此)
(有缺/誤)
秦之滅學也書朽于屋壁義絶于朝野
學聖不至聖可以盡生學壽不至壽可以盡命
君子有三鑒鑒乎前鑒乎人鑒乎鏡
下不鉗口上不塞耳則有所聞矣
思唐虞于上世瞻仲尼于中古乃知小道者足羞也思
伯夷于首陽想四皓于商山乃知穢志者足恥也存張
騫于西極念蘇武于朔方乃知懷安者足鄙也
　　仲長統昌言十卷
教化以禮義爲宗禮義以典籍爲本常道行于百世權
宜用于一時高辛巳往則聞其人不見其書唐虞夏殷
則見其書不詳其事周氏巳來載籍具矣
後嗣愚王見天下莫與之違奔其私情騁其邪欲君臣
宣淫上下同惡目極角觝之觀耳蒙鄭衛之聲入則騁
于婦人而不反出則馳于田弋而不還信任親愛寵貴
后妃命移運去不自知也
建旗伐鼓高烽眀候守邊之猛將非中國之良吏和鑾
法駕清道而行便辟揖讓諸夏之威儀非夷狄之有也
董賢之于哀帝無骨肉絲髪之親又不能傳其氣⬤定
其繼嗣以丈夫宴接之歡自成膠漆也
景帝顯位刺史者皆是宦臣子弟猶如豺狼守肉鬼魅
侍疾曰在天之内在人之外(一本日作口案/此節疑有訛缺)
人愛我我愛之人憎我我憎之
天下士有三俗選士而論族姓閥閱一俗交游趨富貴
之門二俗畏服不接于貴尊三俗天下之士有三可賤
慕名而不知實一可賤不敢正是非于富貴二可賤向
盛背衰三可賤
天下學士有三姦焉實不知詳(與佯/通)不言一也竊他人
之說以成巳說二也受無名者移知者三也
知言而不能行謂之疾此疾雖有天醫莫能治也
同于我者何必可愛異于我者何必可憎知足以立難
成之事能足以圖(案句有/缺文)
附者不黨疎者不遺
　婦人有朝哭良人暮適他士涉歴百庭顔色不愧今公
　侯之宮美女數百卿士之家侍妾數十晝則以醇酒淋
　其骨髓夜則以房室輸其血氣
　人之性有山峙淵渟者患在不通嚴剛貶絶者患在傷
　士廣大闊蕩者患在無檢和順恭愼者患在少斷端慤
　淸潔者患在拘狹辯通有辭者患在多言安舒沈重者
　患在後時好古守經者患在不變勇毅果敢者患在險
　害
　疏濯胸臆澡雪腹心使之芬香皓潔白不可汚也道德
仁義天性也織之以成其物鍊之以致其精⬤之以發
其光
幽間則攻人之所短會同則述人之所長⬤我者我又
加厚焉(案天中記引此厚焉下有未有/與人交者此而見憎者也二句)疑我者我又加
信焉難必相恤利必相及
事君不爲君所知忠未至也與人交不爲人所信義未
至也
父母不好學業惡子孫學之可違而學也父母不好士
惡子孫友之可違而交也
英辭雨集妙句雲來
愛惡相攻命之自然也愜快以志人情之所欲也
⬤舌下泉咽之名曰胎食得道者生六翮于臂長毛羽
于腹飛無階之蒼天度無窮之世俗
北方寒而人壽南方暑而人夭如蠶寒而飢則引日多
温而飽則引曰少
湯契後秦益後益卽臯陶子也
　　典論五卷(魏文/帝)
堯崩舜避堯子于南河之南舜崩禹避舜子于陽城禹
崩益避禹子于箕山之陰事見史記
如彼登山乃勤以求高如彼浮海乃勤以求遠惟心弗
勤時亦靡克
應瑒云人生固有仁心答云在親曰孝施物曰仁仁者
有事之實名非無事之虛稱善者道之母羣行之主
序云佞邪穢政愛惡敗俗國有此二事欲不危亡不可
得也
桓靈之際閹寺專命于上布衣橫議于下干祿者殫貨
以奉貴要名者傾身以事勢位成乎私門名定乎横巷
由是戸異議人殊論論無常檢事無定價長愛惡興朋
黨
夷吾侈而鮑叔廉此其志不同也張竦潔而陳遵汚此
其行不齊也
主與民有三求求其爲己勞求其爲己死求其爲己生
法者主之柄吏者民之命法欲簡而明吏欲公而平
詩刺艷妻書誡晨婦司隷馮方女有國色避亂揚州袁
術登城見而悦之遂取焉甚寵之諸婦教之曰將軍貴
人重其志節宜數涕泣示憂愁也若如此必加重馮氏
後每見術垂泣術果以謂有心益寵之諸婦乃共絞殺
懸之于厠言其哀怨自殺術以其不得志而死厚加殯
殮袁紹妻劉氏甚妒忌紹死未殯劉氏殺其妾五人恐
死者有知復能寵之乃髠頭黑面以毁其容
上洛都尉王琰以功受封其妻泣于内恐琰富貫更取
妻妾
荆州牧劉表跨有南土子弟驕貴以酒器名三爵上者
曰伯雅受七勝中雅受六勝季雅受五勝又設大鍼于
杖端有醉者輒以劖刺之驗其醉醒
人形性同于庶⬤勞則早斃逸則晚死
余喜彈碁畧盡其巧少嘗作賦昔京師有東方安世張
公子嘗恨不得與彼數子對之
太子篇序云余⬤隆寵忝當上嗣憂惶踧踖上疏自陳
欲繁辭博稱則父子之間不文也欲畧言⬤說則喜懼
之心不達也里語曰汝無自譽觀汝作家書言其難也
　　魏子十卷
源靜則流淸本正則末茂内修則外理形端則影⬤
天生君子所以治小人天生小人所以奉君子無君子
則無以畜小人無小人則無以養君子
錄人一善則無棄人採材一用則無棄材
人皆易華嶽以謂卑小故登之而摧傷難天以謂高大
故不昇而無殃
鼎以希出而世重之釜鐺常用而世輕之
古有弟子病師數往看之師至弟于輒起因勞而致死
師非不仁弟子非無禮傷于數也
薄冰當白日聚毛遇猛火雖欲遠害其勢不可
蓼蟲在蓼則生在芥則死非蓼仁而芥賊失于本不可
　也(案藝文⬤聚太平御/覧竝作本不可失也)
　諺曰己是而彼非不當與非爭彼是而己非不當與是
　爭
　君子表不隱裏明暗同度
　苦躬(一作/窮)富貴之梯階
　仲尼無契券于天下而德著古今善惡明也鏡照醜好
　而人不怨法明善惡而人不恨
　　　人物志三卷(劉邵案邵旁魏志/从力釋文从卩)
　草之精秀者英獸之將羣者雄張良是英韓信是雄
　　任子十卷(名/奕)
學所以治巳教所以治人
喜能歌舞怒能戰鬬
一人之智不如衆人之愚一目之察不如衆目之明
生于治長于治知世之所以治者君子也生于亂長于
亂知世之所以亂者君子也若不知治亂之所因者凡
民也
道德之懷民猶春陽之柔物履深冰而不寒結木條而
不折
天之圓也不中規地之方也不中矩
山必有阜河必有曲江漢東流必有迴復
⬤木無陰⬤士無徒是以賢人⬤士常不容于世
登泰山見天下之大不察細微者視遠故也處高位知
人主之貴不䘏卑賤者意滿故也
治巳審則可以治人治人審則可以治天下累世一聖
是繼踵千里一賢是比肩
水可乾而不可奪濕火可滅而不可奪⬤金可柔而不
可奪重石可破而不可奪堅
　諺云富不學奢而奢貧不學儉而儉人情皆然唯聖人
　能節之
　木氣人勇金氣人剛火氣人强而躁土氣人智而寛水
　氣人急而賊
　神龍不處網罟之水鳯凰不翔罻羅之鄉賢人不入危
　國智者不輔亂君
　蕭何守文法曹參務無苛相繼作相天下⬤安
　武帝輕人命重武功飾宮室厚賦斂土地益廣德惠彌
　狹
　桓譚云王者易輔伯者難佐
　　　篤論四卷(杜/恕)
　水性勝火分之以釜甑則火强而水弱人性勝志分之
　以利欲則志强而性弱
　攷實性行莫過于鄉閭校才選能莫善于對策
　陛下謂以今世無良才朝廷乏賢佐豈可追前世之稷
　契坐待後來之俊乂可能治乎
　杜氏始出帝堯在周爲唐杜氏漢世有杜周杜飲杜篤
　畿字伯侯魏書有傳畿長子理字務仲少而機察故名
曰理少子恕字務伯
恕在河東坐臥恒避父住處恕子預字元凱晉書有傳
　　體論四卷(杜/恕)
不動如山難知如陰人有厚德無問小節人有大舉無
訾小故隨侯之珠不能無纇
夫人臣猶如土也萬物載焉而不辭其重水瀆汚焉而
不辭其下草木植焉而不有其功
夫行者榮辱之皁白
君子居必選鄉遊必擇士
至人之治也處國於不傾之地積政於萬全之鄉載德
於不止之輿行令於無竭之倉使民於不爭之塗開法
於必得之方庶民水也君子舟也水所以載舟亦所以
覆舟
恕性疎愶但飽食而巳家有書傳頗嘗涉歴父憂行喪
在禮多愆孝聲不聞後除中郎又作黄門郎同朝友人
問余志余答日見大臣論議或黨甲苦乙所親或黨乙
謗甲所親余處甲乙之間幸無毁譽耳
　　傅子一百二十卷
木大者發越小者敷揚土是人之母也故人有戀土之
心
買隣人價貴宅宅可買隣不可得也
冠堯之冠行桀之行亦桀也服桀之服行堯之行亦堯
也處市井之肆服君子之服在小人之中行賢哲之事
猶夜行珮珠玉也亦灼然矣
蜘蛛作羅蜂之作窠其巧亦妙矣況復人乎
黃金累千不如一賢
人而無廉猶衣服之無殺食味之無酸醎
　郭林宗謂仇季智曰子嘗有過否季智曰暮飯牛牛不
　食搏牛一下
　語曰土非璧也談者謂價耳談者之口猶愛憎之心
　智慧多則引血氣如燈火之於脂膏炷大而明明則膏
　消炷小而暗暗則膏息息則能長久也
　雄聲而雌視者虛僞人也氣急而聲重者敦實人也
　⬤恬築長城人不堪苦白骨山積乃有歌曰生男愼勿
　舉生女哺用脯不見長城下白骨相撑拄(一作/棖柱)
　作黄金者是方士取草屑合金燒之故草屑燃金落下
　　太元經十四卷(梁國楊泉字德淵)
怒如烈冬喜如温春
鸞鶵鳯子養甡高峙隱耀深林不食滓穢
内淸外濁弊衣裹玉
十里九坎牛馬低昂
天氣左轉星辰右行隂陽運度報返相迎
強梁者亡掘强者折大健者跋大利者缺激氣成風湧
氣成雨濁霧成雪淸露成霜
　　化淸經十卷
濁者不信淵之淸而甘濯其濁矣
動則虎發靜如鱗潛若彼赫赫若此洋洋
將飛者翼伏將奮者足跼將噬者爪縮將言者口黙將
文者且朴
　　鄒子一卷
欲知其人視其朋友蒺蔾在田良苗無所措其根佞邪
在朝忠⬤無所容其身
寡門不入宿臨甑不取塵避嫌也
　　成敗志三卷(孫毓字仲案釋文毓字休朗北海平/昌人晉豫州刺史隋志晉汝南太守)
(又云長汝太守武帝咸寜間人有毛詩評左傳注/等書又有七廟諱議見通典此云字仲蓋有脫誤)
(隋唐志三/卷今佚)
水性雖能流不⬤則不通人性雖能智不教則不達學
猶植也不學將落
密者天地之際會成敗之機要故陰陽不密則寒暑不
能以成歲棟宇不密則九層不可以庇身
　　古今通論三卷(王/嬰)
崑崙東南方五千里謂之神州州中有和羮鄉方三千
里五嶽之域帝王之宅聖人所生也
倉頡造書形立謂之文聲具謂之字字者取其孶乳相
生在於竹帛謂之書
　　中論六卷(徐偉長作/任氏注)
倚立而思遠不如速行之必至矯首而徇飛不如修翼
之必獲孤居而願智不如積學之必達
君子不卹年之將暮而憂志之有倦
道之於人甚簡且易不若採金攻玉渉艱難也
路不險則無以知馬之良任不重則無以知人之材
君子相見非但興善將以攻惡惡不廢則善不興
療暑莫如親水救寒莫如重裘止謗莫如修身
善釣者不易淵而殉魚君子不降席而追道
小人恥其面不如子都君子恥其行不如舜禹故小人
貴明鑒君子尚至言
射以平志御以和心書以綴事教以理煩
利口者如激風之至暴雨之集不論是非不識曲⬤期
于不窮務于必勝
辯者别也言其善分别事⬤非謂言辭㨗給而凌善人
也
聖人蹈機握杼織成天下之化使萬物順焉人倫正焉
登高而建旗則所視者廣順風而奮鐸則所聞者遠非
旌色益明鐸聲遠長所託得地而況富貴施政令乎
良農不患疆場之不修患風雨之不節君子不患道德
之不建而患其時之不至
聖人之世不交遊也周道衰而交遊興古之交也近今
之交也遠古之交也求賢今之交也爲名
取士不由鄕黨考行不本閨閾多助者則稱賢才少愛
者則謂不肖
馬必待乘而後致遠醫必待使而後愈疾賢者待用而
後興理
　　唐子十卷(名滂字惠潤生/吳太元二年)
舟循川則游速人順路則不迷
大木百尋根積深也滄海萬仞衆流成也淵智達洞累
學之功也
君子以道成冠以道成輿出門不冠則不敢行行非輿
則不可步
有父不能孝有兄不能敬而論人父子之義昆弟之節
鷹隼羣飛鳯凰遠遊小人成列君子深藏
諺曰脂粉雖多醜面不加膏澤雖光不可潤草
古人目短于自見故以鏡觀形心短于自治故以禮自
防
君子不以昏行易操不以夜昧(案一本/作寤)易容
夫士有高世之名必有⬤俗之累有絶羣之節必嬰謗
嗤之患白骨擬象魚目似珠遥聽遠望無不亂也
禍福相轉利害相生如循環而運丸耳其兆不可見其
端不可覺
良將如山如淵人不知其慼亦不知其歡
將勿離旗鼓師之耳目
暴至之榮智者不居守財不施謂之錢奴
佐鬭者傷預事者亡
　　秦子二卷
欲顯白于雪中馳光于日下不可得也
顔彦先難云有味如醽而不醉人其味如⬤飮之則醉
何也秦子日醉在小人不在君子吾欲錦中而紵表不
欲繡外而麻裏猶論者寜匱于辭不匱于理
遠難知者天近難知者人
因斧以得柯因柯以成用種一粟則千萬之粟滋種一
仁則衆行之美備矣
鍼雖小入水則沈毛雖大入水則浮性自然也
　梅子一卷
伊尹吕望傅說箕子夷齊柳惠顔淵莊周阮籍易地而
居能行所不能行也阮籍孝盡其親忠不忘君明不遺
身智不預事愚不亂治自莊周巳來命世大賢其惟阮
先生乎　按其書晉人也
　　物理論十六卷
欲定天下而任小人者猶欲捕麞鹿而張⬤⬤不可得
也
忿飈焚衣其損多矣忿爨之⬤(案太平御覽引物理論/作忿爨之未熟覆甑而)
(棄之所吉亦多矣語意亦/通則⬤當爲熟上增未字)推甑而棄之損益多
語曰上不正下參差古者所以不欺其民也割剥富強
以養貧弱何異餓耕牛乘馬而飽吠犬棄干將而礪鉛
刃也
論語聖人之至教王者之大化鄉黨篇則有朝廷之儀
聘享之禮堯曰篇則有禪代之事
夫文彩之在人猶榮華之在草
天地成歲也先春而後秋人君之治也先禮而後刑
救嬰孩之疾而不忍鍼艾更加他物以至死也今除肉
刑危者更衆何異服他藥也肉刑雖斬其足猶能生育
也張倉除肉刑毎歲所殺萬計鍾繇復肉刑歲生二千
人也名肉刑者猶鳥獸登俎而作肉
漢太宗除肉刑匹夫之仁也非天下之仁也不忍殘人
之體而忍殺人故曰匹夫
今有弱子當陷大辟問其慈父必乞以肉刑代之苟可
以生易死也有道之君能不以此加百姓乎蛇螫在手
壯夫斷其腕謂其雖斷不死也
曹羲曰縶馴駒以縿絆御悍馬以腐索今制民以輕刑
亦如此也
但知管子借耳于天下不知堯借人心而後用其耳目
昔燕趙之間有三男共娶一女生四子後爭訟廷尉延
夀奏云禽獸生子逐母宜以子還母尸三男于市
塞一蟻孔而河決息施一車轄而覆乘止立法令者亦
宜舉要
禮云繼父服齊衰傅子曰母捨巳父更嫁他人舉巳父
甚於兩絶天也(案一本作與己父絶甚于兩夫也注云/絶字舊誤在兩字下則是以天爲夫字)
(耳)又制服恐非周孔所制亡秦焚書以後俗儒造之
妄進者若卵投石逃誅者⬤走赴深
曄若春華之並發馥若秋蘭之俱茂
樹上懸瓠非木實也背上被裘非脊毛也此似而非
九日養親一日餓之豈得言孝飽多饑少固非孝乎穀
馬十日一日餓之馬肥不損於義無傷不可同之一日
餓母也
漢末有管秋陽者與弟及伴一人避亂俱行天雨雪糧
絶謂其弟曰今不食伴則三人俱死乃與弟共殺之得
糧達舍後遇赦無罪此人可謂善士乎孔文舉曰管秋
陽愛先人遺體食伴無嫌也荀侍中難曰秋陽貪生殺
生豈不罪邪文舉曰此伴非會友也若管仲啖鮑叔貢
禹食王陽此則不可向所殺者猶鳥獸而能言耳今有
犬齧一狸狸齧一鸚䳇何足怪也昔重耳戀齊女而欲
食狐偃叔敖怒楚師而欲食伍參賢哲之忿猶欲啖人
　而況遭窮者乎
　見虎一毛不知其斑道家笑儒者之拘儒者嗤道家之
　放皆不見本也
　止響以聲逐影以形姦爭流蕩不知所止也
　傅子云孟軻荀卿若在孔門非唯游夏而巳乃冉閔之
　徒也
　積薪若山縱火其下火未及燃一杯之水尚可滅也及
　至火猛風起雖傾河海不能救也秦昭王是積薪而縱
　火其下始皇燃而方熾二世起風而怒也
秦人視山東之民猶猛虎之睨羣羊何隔憚哉
范蠡字少伯楚三戸人也使越滅吳巳後乘輕舟遊五
湖王令人寫其狀恒朝禮之列仙傳云徐人也
傅氏之先出自陶唐傅說之後⬤字休奕子咸字長虞
晉書有傳
楚漢之際有好事者作世本上錄黄帝下逮漢末班固
漢書因父得成遂沒不言彪殊異馬遷也
吾觀班固漢書論國體則飾主闕而抑忠臣叙世教則
貴取容而賤直節述時務則謹辭章而畧事實非良史
也
大孝養志其次養形養志者盡其和養形者不失其敬
割地利巳天下讐之推心及物天下歸之以信接人天
下信之不以信接人妻子疑之見疑妻子難以事君君
子修身居位非利名也在乎仁義
人皆知滌其器莫知洗其心
君子審其宗而後學眀其道而後行
⬤子曰學以道達榮不以位顯或云⬤衡以善詩至宰
相張禹以善論作帝師豈非儒學之榮乎
墨子兼愛是廢親也短喪是忘憂也
伊尹耕於有莘孰知非夏之野人呂尙釣於渭濵孰知
非殷之漁者遇湯文武然後知其非也
面岐路者有行迷之慮仰高山者有飛天之志或乘馬
或乘車而俱至秦者所謂形異而實同也
⬤謂黃帝後方有舟檝庖羲之時長江大河何所用之
經巨海者終年不見其涯測虞淵者終世不知其底故
近者不可以度遠也
漢世賤軺車而今貴之
靑與赤謂之文赤與白謂之章白與黑謂之黼黑與青
謂之黻五彩謂之繡
始皇塚令匠人作機弩有人穿者卽射之以人魚膏作
燭
逐兎之犬終朝尋兎不失其迹雖見麋鹿不暇顧也
漢高祖度闊而網疎故後世推誠而簡⬤光武教一而
網密故後世守常而禮義魏武糺亂以尚猛天下修法
而貴理
形之正不求影之⬤而影自⬤聲之平不求響之和而
響自和德之崇不求名之遠而名自遠
西國胡言蘇合香是獸便中國獸便而臭忽聞西極獸
便而香則不信矣
必得崑山之玉而後寳則荆璞無夜光之美必須南國
之珠而後珍則隨侯無明月之稱
始皇遠遊並海而不免平臺之變及葬驪山尋見發掘
今有鉛錫之鋌雖歐冶百錬猶不如瓦刀有駑駘之馬
雖造父駕之終不及飛⬤絶景質鈍故也土不可作鐵
而可以作瓦
相者曰三亭九候定于一尺之面愚智勇怯形于一寸
之目天倉金匱以别貧富貴賤
光武鳯翔于南陽燕雀化作鵷鶵二漢之臣焕爛如三
辰之附長天長平之卒磊落如秋草之中繁霜⬤使然
也
長人數丈身横九畝兩頭異頸四臂共骨老人生角男
女變化何益於賢愚耶
豈有太一之君坐於庶人之座魁罡之神存於匹婦之
室
傅子曰諸葛亮誠一時之異人也治國有分御軍有法
積功興業事得其機入無遺刃出有餘糧知蜀本弱而
危故持重以鎭之若姜維欲速立其功勇而無決也
馬先生綾機先生名鈞字衡天下之名巧也綾機本五
十綜五十⬤六十綜六十⬤先生乃易十二⬤奇文異
變因感而作自能成陰陽無窮也(案一作猶自然成/形隂陽無窮也)
指南車見周官亦見鬼谷子先生作
給事中與高堂隆秦朗爭指南車二子云古無此車記
虛言耳先生曰爭虛空言不如試之效也言於明帝明
帝詔使作之車乃成
翻車先生居在京師城内有地作園而患無水可漑乃
作翻車令童兒轉之其功百倍
辯上下者莫正乎位興國家者莫貴乎人統内外者莫
齊乎分宣德教者莫明乎學秉綱而目自張執本而末
自從善賞者賞一善而天下之善皆勸善罰者罰一惡
而天下之惡皆除矣
世質則官少時文則吏多有虞氏官五十夏后官一百
殷有二百周有三百
國典之墜猶位喪也位之不建名理廢也
以譽取人則權勢移於下而朋黨之交用以功進士則
有德者未必授而凡下之人或見任也
君子内洗其心以虛受人外設法度立不易方今人稱
古多賢患世無人退不三思坐語一世豈不惑邪
人之性如水焉置之圓則圓置之方則方澄之則渟而
淸動之則流而濁先王知中流之易擾亂故隨而教之
謂其偏好者故立一定之法
龍舟整檝王良不能執也驥騄齊行越人不敢御也各
有所能
搆大厦者先擇匠而後簡材治國家者先擇佐而後定
民
人之學如渴而飮河海大飮則大盈小飮則小盈大觀
則大見小觀則小見
金以利用錢以輕流此二物飢不可食
入粟補吏是賣官也罪人以贖是縱惡也
世富錢流則禁盜鑄錢世貧錢滯則禁盜壞錢
天下之害莫害於女飾一頭之飾盈千金之價婢妾之
服亦重四海之珍
公卿大夫刻石作碑鐫石作虎碑虎崇僞陳於三衢妨
功喪德異端並起撞亡秦之鍾作鄭衞之樂欲以興治
豈不難哉
賞不避疎賤罰不避親貴貴有常名而賤不得冒尊有
定位而卑不敢逾經之以道德緯之以仁義織之以禮
法旣成而後用之謂有孝廉秀才之貢或千里望風承
聲而舉故任實者漸消積虛者曰長
聞一善言見一善事行之唯恐不及聞一惡言見一惡
事遠之唯恐不速
懸千金於市市人不敢取者分定也委一錢於路童兒
爭之者分未定也
三皇貴道而尙德五帝先仁而後義三王先義而後辭
鴻毛一羽在水而没者無勢也黄金萬鈞在舟而浮者
託舟之⬤也
擬金人銘作口銘曰神以感通心由口宣福生有兆禍
來有端情莫多妄口莫多言蟻孔潰河淄川傾山病從
口入患自口出存亡之機開闔之術口與心謀安危之
源樞機之發榮辱隨焉
夫有公心必有公道愛巳者不能不愛憎巳者不能不
憎民富則安鄉重家敬上而從教貧則危鄕輕家相聚
而犯上飢寒切身而不行非者寡矣
我欲戰而彼不欲戰者我鼓而進之若山崩河溢當其
衝者摧值其鋒者破所謂疾雷不暇掩耳則又誰禦之
吳起吮瘡者之膿積恩以感下也史記云吳起吮癰晝
戰目相見夜戰耳相聞得利同⬤失利相救
陸田者命懸於天人力雖修水旱不時則一年之功棄
矣水田制之由人人力苟修則地利可盡
傅子曰聖人之道如天地諸子之異如四時四時相反
天地合而通焉
人之涉也譬如奕棊茍不盡道誰無死地但不幸耳

意林卷五
意林卷六(照宋刻全本補)
　　萬機論八卷(蔣濟)
甲作乙婦丙來殺乙而甲不知後甲遂嫁與丙作妻生
二子丙乃語甲甲因丙醉殺之並害二子於義剛烈則
寛死否參者云女子潔行專一不以鼓刀稱義今又改
嫁巳絕先夫之恩親害胞胎又無慈母之道也
　　法訓八卷(名用)
公人好人之公私人好人之私
念巳之短好人之長近仁也
有財不濟交非有財也有位不舉能非有位也
相憎者能生無辜之毁相愛者能飾無實之譽
君子好聞過而無過小人惡聞過而有過
　　新言(呉太常顧譚字默造)
刑者小人之防禮者君子之稔佞人之入雖燃膏莫見
其淸也
　　鍾子芻蕘五卷(士季)
珪玉棄於糞土鉛錫列於和肆觀者以鉛錫是眞珪璧
是僞膠之與漆合而不離煙之與水離而不合
　　典語十卷(陸景)
榮辱所以化君子賞罰所以禦小人受金行穢非貞士
之操背主事讐非忠臣之節唯高帝用陳平齊桓用管
仲耳
拘烏⬤之手雖錙銖不能勝掩離婁之目雖崇岱不能
睹絆騄驥之足雖跬步不能發斷鴻鵠之翮雖尋常不
能奮
　　默記三卷(呉大鴻臚張儼字子節)
堯舜不能化朱均使爲善瞽瞍不能染重華使行惡
　　新言五卷(裴糸)
鷙鳥之擊必俛其首猛獸之攫必匿其爪虎豹不外其
牙噬犬不見其齒故用兵者示之以柔迎之以剛見之
以弱乗之以强
烏鳶之卵不毁則鳯凰至誹謗之言不誅則忠言達千
里之隄以螻蟻之穴漏百材之屋以突⬤之煙焚
　　正書二十五卷(袁凖)
交接廣而信衰于友爵祿厚而忠衰于君
曾子妻將適市兒隨啼謂兒曰吾還與汝殺犬妻還曾
子援弓將射犬妻日向與兒戲乎曾子曰教化始于童
昏若之何其以訓耶
　　正論十九卷(袁/字耀卿)
鴟抱鼠而仰號恐鵷鶵之奪己
　　蘇子十八卷(名淳衛人也)
蘭以芳致燒膏以肥見⬤翠以羽殃身蚌以珠碎腹女
惡蛾眉士惡多口由來尙矣周之管蔡秦之趙高其惡何
比吾欲比之狗馬狗馬能致遠伏狩吾欲比之虎豹虎
豹則君子愛其文章吾欲比之蝮蛇蝮蛇則療偏枯之
疾吾欲比之鴆鳥鴆鳥又能去公子牙而安魯國惟有
靑蠅蒼鼠覆國殘家可比
　　世要十卷(桓範字元則魏大司農)
加脂粉則嫫母進⬤不潔則西施屏今學亦如此學之
脂粉亦厚矣
伐一樹除一苗猶先看可伐而除之况害人而不詳審
也
遇不遇命也善不善人也君子能修善而未必遇小人
不能修善未必不遇
中才之人知隨年長事以學增故年長則智廣(疑缺/二字)則
見博
　　陸子十卷(名雲字士龍晉人)
水則有波釣則有磨我入便之無如之何物動而亹已
將形而行迹以⬤在木而音和絲在繡而服美神觸物
而機駭情遭變而思易
　　新論十卷(夏侯湛字孝若晉散騎常侍)
爪生于肉去爪而肉不知髪生于皮去髪而皮不知萬
物之在天地同爪髪之在身體皆統于神明不可亂也
擇才而官之則明主不用不肖之臣擇主而事之則君
子不事昏闇之主
　　析言十卷(張顯)
被仁義作府庫食道德作棃棗古人有言君不稽古無
以承天臣不稽古無以事君始皇李斯是巳
　　幽求子二十卷(杜夷字/晉國子祭酒)
凡人旣飽而後輕食旣煖而後輕衣服臨觴念感則旨
酒失甘對饗思哀則嘉餚易味
裘以嚴霜見愛葛以當暑見親
玉以石辨白以黑昭故醜好相招
從山林猶朝延猶飛鴻之與雞鶩
獵者嗜肉不多於不獵者及其凌崗巒超溪壑而有遺身
之志耳
　　干子十卷(名寶字令升)
執杓而飮河者不過滿腹棄室而灑雨者不過濡身⬤
弱于巳則虎步而凌之勢强于巳則躐行而事之此姦
雄之才也亦且小人
　　新論十卷(華譚字令恩仕晉)
干雲之枝不育於⬤垤之顚徑寸之珠不産于渟汙之
渚
　　志林二十四卷(盧達)
東海之魚墜一鱗崑崙之木棄一葉世人皆能知之
　　孫子十二卷(名綽字興公仕晉)
教之治性猶藥之治病疾若倒懸而求藥于崑崙之山
是身後也
大光明乎天燈燭何施矣時雨濡乎地漑灌何用焉朱
門之家鬼守其闕多藏之室人窺其牆
　　義記十卷(名夷)
衣煖而忘百姓之寒食美而忘百姓之飢非人也假天
下之目以視則四海毫末可見借六合之耳以聽則八
表之音可聞
國無道而尸大位可恥也國有道而有抱關擊柝亦恥
也
遊女見人悅之則自謂逾于西施桀紂見人尊之則自
謂過于禹湯
登高使人意遠臨深使人志淸
　　諸葛子一卷
縱盗飮酒非翦惡之法絕纓加賜非防邪之萌
　　要言十四卷
食穀而鄙田衣帛而笑蠶豈不惑耶
　　符子二十卷(名朗)
水生于石未有居山而溺者火生于木未有抱木而焦
者
　　神農本草六卷
稽首再拜問于太一小子曰自鑿井出泉五味煎煮口
别生熟後乃食咀男女異利子識其父曾聞太古之時
人壽過百無殂落之咎獨何氣使然耶太一小子曰天
有九門中門最良日月行之名曰國皇字曰老人出見
南方長生不死衆耀同光神農乃從而嘗藥以救人命
　　相牛經一卷(寗戚)
　　相馬經二卷(伯樂)
　　相鶴經一卷(浮⬤公)
　　司馬兵法三卷(穰苴)
國雖大戰必亡天下雖平天下亦危古者國容不入軍
軍容不入國國容入軍則軍亂軍容入國則國亂順命
上賞犯令上戮
　　孫子兵法十卷(名武)
　　黃石公記三卷
與衆好生者靡不成與衆同惡者靡不傾四民用虛國
家無儲四民用足國家安樂
　　汜勝之書二卷
　　相貝經一卷
　　淮南萬畢術一卷
首澤浮針取頭中垢塞針孔置水中則浮燒角入山則
虎豹自遠惡其息也
取大鏡高懸置水盆于其下則見四鄰矣取沸湯置瓮
中密以新縑沈中三日成冰取鴻毛縑囊貯之可以渡
江不溺
馬好嚙人取殭蠶塗其上唇卽差
取門冬赤黍漬以狐血陰乾之欲飮酒者取一丸置舌
下以含之令人不醉
　　博物志十一卷(張華字茂先)
　　竹譜一卷(戴凱之)
　　筆墨法一卷(韋仲將)
筆用羊靑作心明曰羊柱以⬤毫衣羊靑使中心高並
去其穢毛使毛不髯茹也
　　新序三十卷
　　五教五卷(譙周)
　　周髀一卷
　　夢書十卷
　　九章算術一卷
卷二補二家本有目無文卷六全補共四十一家内有
目無文十三家勤圃先生所採逸文略見於此惟袁準
正書太歲在酉一條此轉失去大都宋本亦不全矣此
從選樓鈔得成完璧實爲可寶惜周先生未見也嘉慶
丙子四月李遇孫識
