#+TITLE: 通玄真經纘義--杜道堅
#+DATE: 2018-05-12 10:21:55
#+SOURCE: github.com/kanripo/KR5c0143 master 7542fd1f                
文子非一
　文子姓辛名鈃一名計然葵丘濮上人也
　師事老子楚平王問曰聞子得道於老聃
　可得聞乎對曰道德匡邪以爲正振亂以
　爲治醇德復生天下安寧要在一人故積
　德成王積怒成亡堯舜以是昌桀紂以是
　殃王曰敬聞命矣後南游吴越范蠡師之
　越欲伐吴蠡諫曰臣聞之師曰兵凶器戰
　逆德爭者事之末也陰謀逆德好用凶器
　試身於所末不可勾踐不聽敗於夫椒後
　位以上大夫弗就隱吴興餘英禺山相傳
　以爲登雲而升按寰宇記吴興志俱載餘
　英東南三十里有計籌山越大夫計然嘗
　登此山籌度地形因名焉今山陽白石頂
　通玄觀乃故隱處也其紫雲關昇元觀即
　古常清觀宋乾道間改賜今額山之半有
　曰登雲石者在著文子十二篇唐封通玄
　眞人書爲通玄眞經
通玄眞經纘義序
文子者道德經之傳也老子本易而著書文
子法老而立言所以發明皇帝王伯之道欲
爲君者必羲軒之君爲民者皆大庭葛天之
民其垂意於世亦深矣後人莫究或相詆訾
今南谷杜高士探易老之賾合儒老之說每
以著書立言爲心其行于世者有道德原㫖
若干卷初居吴興計籌山授奇訪古得文子
故居之地創白石通玄觀復得文子全書遂
爲析篇章分句讀纘義附說使學者目擊道
存予嘗謂乾坤開闢之後天道自北而南聖
朝肇基朔方元運一轉六合爲家洪荒之世
復見今日南谷應運著書以昭皇道將措斯
世於華胥氏之域山林士不忘致君澤民之
心誠可尚也吾教有人喜而序其端云至大
三年六月旦日玄教嗣師吴全節敬書
古之士用人家國必有世外隱者爲之師磨
礲淬厲受其書盡其道然後功成而名立越
有上將軍范蠡其師爲計然計然親見聖人
於衰周懷至寳而不耀嘗究觀天道人事彊
弱興廢自然之理著書十有二篇蠡用之平
吴而霸越又以其緒餘全身肥家三積三散
保其令名觀蠡之始終以信其師之道觀蠡
屢對勾踐之言皆其師之言也其書與諸子
爲道家柳子厚芟除冗駁掇取精微自爲一
書頗發其意惜不傳南谷先生按圖以得計
然舊居之山踞高峰之峻峙俯具區之渺瀰
既爲之築室肖象復取文子作纘義融會貫
通削嶮就夷發舒皇帝王伯之藴與所著玄
經原㫖並行於代先生有道者其清勤儉素
不爭而善勝深得柱下宗㫖立言立事見於
薦紳韋布之所論著固已勒堅石而鋟華梓
矣抑太史公之論陶朱謂其苦身戮力與越
深謀又謂苦身戮力致產數千萬復言之不
厭先生於此事異而同其功名高而不享其
富則其所以得於計然之書者豈在文字章
句之末去之千載眞有若合符契者焉獨恨
名卿大夫知先生者多登門問道不少乃未
能盡用其說如古人之謀國豈信道之未篤
歟山林之士不忘斯世肉食其忘之歟不然
所以尊吾老子之道者何所爲而然也余故
表記范師友之所從受于篇端以俟至大庚
戌仲夏廬山道士寓南眞館黄石翁序
古之君天下者太上無爲其次有爲是故皇
以道化帝以德教王以功勸伯以力率四者
之治若四時焉天道流行固非人力之能强
然則時有可行道無終否冬變而春存乎歲
伯變而皇存乎君此文子作而皇道昭矣文
子晋之公孫姓辛氏名鈃字計然文子其號
家睢之葵丘屬宋地一稱宋鈃師老子學早
聞大道著書十有二篇曰文子歸本老子之
言歷陳天人之道時變之宜萃萬古於一編
誠經世之樞要也楚平王聘而問道范蠡從
而師之勾踐位以大夫佐越平吴功成不有
退隱封禺之地登雲仙去吴興計籌之陽乃
其故處唐玄宗時徵士徐靈府隱脩衡嶽注
文子之書上進遂封通玄眞人號其書爲通
玄眞經僕生江左身老吴邦訪文子之遺踪
建白石通玄觀因獲文子故編暇日分章纘
義參贊玄風若夫化教勸率道德功力之辯
則不無望於世之大賢云爾後學當塗南谷
子杜道堅謹序


















通玄眞經纘義卷之一
　　　南谷子杜道堅纂
　　(文子於章首多稱老子曰者尊師也此/蓋當時記習老子之言故不敢自有其)
　　(名書十有二篇凡一百八十八章道堅/不揆淺陋隨義析之增八十一章章别)
　　(其㫖題曰纘義/以便觀覽云)
　　　道原篇
老子曰有物混成先天地生惟象無形窈窈
㝠㝠寂寥澹泊不聞其聲吾强爲之名字之
曰道夫道者高不可極深不可測苞裏天地
禀受無形源流泏泏冲而不盈濁以靜之徐
清施之無窮無所朝夕表之不盈一握約而
能張幽而能明柔而能剛舍陰吐陽而章三
光山以之高淵以之深獸以之走鳥以之飛
鱗以之游鳳以之翔星曆以之行以亡取存
以卑取尊以退取先
　道原於天萬物斯長道且强名何名非强
　是故生天地育萬物變化有無不測其妙
　者道也安天下撫兆民進退存亡不失其
　正者聖人也惟知道則亡可存卑可尊退
　可先矣
古者三皇得道之統立於中央神與化游以
撫四方是故能天運地□輪轉而無廢水流
而不止與物終始風興雲蒸雷聲雨降並應
無窮已雕已琢還復於樸無爲爲之而合乎
生死無爲言之而通乎道德恬愉無矜而得
乎和有萬不同而便乎生和陰陽節四時調
五行潤乎草木浸乎金石禽獸碩大毫毛潤
澤鳥卵不敗獸胎不殰父無喪子之憂兄無
哭弟之哀童子不孤婦人不孀虹蜺不見盜
賊不行含德之所致也
　上古之君法天道爲治本與造化以同游
　故道純德全民康物阜摩不各遂生成之
　性道不悖則物無傷焉
大常之道生物而不有成化而不宰萬物恃
之而生莫之知德恃之而死莫之能怨收藏
畜積而不加富布施禀受而不益貧忽兮恍
兮不可爲象兮恍兮忽兮用不詘兮窈兮冥
兮應化無形兮遂兮通兮不虛動兮與剛柔
卷舒兮與陰陽俛仰兮
　能生生而不自生能化化而不自化夫是
　之謂大常之道聖人則之君天下而子庶
　民化行道合盛德之世也
老子曰大丈夫恬然無思澹然無慮以天爲
蓋以地爲車以四時爲馬以陰陽爲御行乎
無路游乎無怠出乎無門以天爲蓋則無所
不覆也以地爲車則無所不載也四時爲馬
則無所不使也陰陽爲御則無所不備是故
疾而不揺遠而不勞四支不動聰明不損而
照見天下者執道之要觀無窮之地也故天
下之事不可爲也因其自然而推之萬物之
變不可究也秉其要而歸之是以聖人内修
其本而不外飾其末厲其精神偃其知見故
漠然無爲而無不爲無治而無不治也所謂
無爲者不先物爲也無治者不易自然也無
不治者因物之相然
　道在吾身與天爲一夫國之有臣佐猶天
　之有歲時也大丈夫出佐明君爲民司命
　察天時明物理循自然之道行無爲之化
　則吾之身修而政無不治矣
老子曰執道以御民者事來而循之物動而
因之萬物之化無不應也百事之變無不耦
也故道者虛無平易清靜柔弱純粹素樸此
五者道之形象也虛無者道之舍也平易者
道之素也清靜者道之鑒也柔弱者道之用
也反者道之常也柔者道之剛也弱者道之
强也純粹素樸者道之幹也
　大道無形太平無象而曰虚無平易清靜
　柔弱純粹素樸爲道形象者其形豈其形
　其象豈其象哉惟不以形象執而造虚玄
　之用者乃可與言御民之道也
虚者中無載也平者心無慮也嗜欲不載虚
之至也無所好憎平之至也一而不變靜之
至也不與物雜粹之至也不憂不樂德之至
也
　太極中虚神明與俱人能心虚而道自居
　一有所載則嗜欲窒好憎生神將去矣神
　去道喪形有不亡者乎惟至德之人不與
　物雜一而不變心虚氣平憂樂何有哉
夫至人之治也棄其聰明滅其文章依道廢
智與民同出乎公約其所守寡其所求去其
誘慕除其嗜欲損其思慮約其所守即察寡
其所求即得故以中制外百事不廢中能得
之則外能牧之中之得也五藏寧思慮平筋
骨勁强耳目聰明大道坦坦去身不遠求之
遠者往而復返
　文滅質博溺心外重則内輕是以大丈夫
　處其實不居其華至人之治無他恭默無
　爲而已返身而求道豈遠乎哉
老子曰聖人忘乎治人而在乎自理貴忘乎
勢位而在乎自得自得即天下得我矣樂忘
乎富貴而在乎和知大己而小天下幾於道
矣故曰致虚極也守靜篤也萬物並作吾以
觀其復
　聖人無名未忘其功神人無功未忘乎己
　至人無己非無吾身也大己而小天下也
　唯有所待而後行故聖人之大寳曰位
夫道者陶冶萬類終始無形寂然不動大通
混冥深宏廣大不可爲外析豪剖芒不可爲
内無環堵之宇而生有無之總名也眞人體
之以虛無平易清靜柔弱純粹素樸不與物
雜至得天地之道故謂之眞人
　道無形故能陶冶萬物道無名故能總括
　諸有眞人體道虚心靜神則天地之道得
　矣
眞人者大己而小天下貴治身而賤治人不
以物滑和不以欲亂情隱其名姓有道則隱
無道則見爲無爲事無事知不知也懷大道
包天心嘘吸陰陽吐故納新與陰俱閉與陽
俱開與剛柔卷舒與陰陽俛仰與天同心與
道同體無所樂無所苦無所喜無所怒萬物
玄同無非無是夫形傷乎寒暑燥溼之虐者
形究而神杜神傷於喜怒思慮之患者神盡
而形有餘故眞人用心復性依神相扶而得
終始是以其寢不夢覺而無憂
　外曲者人之道也内直者天之道也内直
　外曲天人相應未有不濟者矣是以眞人
　隱其姓名有道則隱不奪人之功也無道
　則見將救時之弊也惟能與天同心與道
　同體故能復性依神相扶而得終始矣
孔子問道
老子曰正汝形一汝視天和將至攝汝知正
汝度神將來舍德將爲汝容道將爲汝居曈
兮若新生之犢而無求其故形若枯木心若
死灰眞其實知而不以曲故自持恢恢無心
可謀明白四達能無知乎
　道有體用聖無二心玄聖素王體用二而
　道則一也孔子天縱之聖豈不知道而乃
　問於老子必有得於言外之意者故有猶
　龍之歎
老子曰夫事生者應變而動變生於時知時
者無常之行故道可道非常道名可名非常
名書者言之所生也言出於智智者不知非
常道也名可名非藏書者也多言數窮不如
守中絶學無憂絶聖棄智民利百倍
　書載言言載道貴書所以貴道也是故知
　時者事生而變應變而動知書者言出於
　智智者不知惟不泥於書而滯於事絶其
　學棄其智始可與言應變之權
人生而靜天之性也感物而動性之欲也物
至而應智之動也智與物接而好憎生焉好
憎成形而智出於外不能反己而天理滅矣
是故聖人不以人易天外與物化而内不失
情故通於道者反於清靜究於物者終於無
爲以恬養智以漠合神即乎無門循天者與
道游也隨人者與俗交也故聖人不以事滑
天不以欲亂情不謀而當不言而信不慮而
得不爲而成是以處上而民不重居前而人
不害天下歸之姦邪畏之以其無爭於萬物
也故莫敢與之爭
　天性本靜物欲滑之靜者動則天性鑿矣
　惟聖人外與物化心與天游物我玄同何
　爭之有
老子曰夫人從欲失性動未嘗正也以治國
則亂以治身則穢故不聞道者無以反其性
不通物者不能清靜原人之性無袤穢乆湛
於物即易易而忘其本即合於其若性水之
性欲清沙石穢之人之性欲平嗜欲害之唯
聖人能遺物反己是故聖人不以智役物不
以欲滑和其於樂不忻忻其於憂不惋惋是
以高而不危安而不傾故聽善言便計雖愚
者知說之稱聖德高行雖不肖者知慕之說
之者衆而用之者寡慕之者多而行之者少
所以然者牽於物而繫於俗故曰我無爲而
民自化我無事而民自富我好靜而民自正
我無欲而民自樸
　心靜則明水靜則清理也學術不正習與
　性成則靜者動明者昏矣遇賢師而聞善
　言心有所悟則可復其性初之天合於大
　道以之修身則身修以之治國則國治是
　以聖人之道上無爲民自化上無事民自
　富上好靜民自正上無欲民自樸
清靜者德之至也柔弱者道之用也虛無恬
愉者萬物之祖也三者行則淪於無形無形
者一之謂也一者無心合於天下也布德不
溉用之不勤視之不見聽之不聞無形而有
形生焉無聲而五音鳴焉無味而五味形焉
無色而五色成焉故有生於無實生於虚音
之數不過五五音之變不可勝聽也味之數
不過五五味之變不可勝嘗也色之數不過
五五色之變不可勝觀也音者宫立而五音
形矣味者甘立而五味定矣色者白立而五
色成矣道者一立而萬物生矣故一之理施
於四海一之嘏察於天地其全也敦兮其若
樸其散也渾兮其若濁濁而徐清沖而徐盈
澹然若大海氾兮若浮雲若無而有若亡而
存
　道無形而生有形始乎無始終乎無終一
　元之炁肇於太易太易其萬物之祖乎一
　生二而陰陽分五炁布而萬化興聖人之
　心合於太易清靜虚無德被四海萬物歸
　焉而不爲主道大無形與天爲一若夫耳
　之於聲目之於色口之於味則是與人同
　者也聖人何容心哉
老子曰萬物之總皆閲一孔百事之根皆出
一門故聖人一度循軌不變其故不易其常
放準循繩曲因其常夫喜怒者道之袤也憂
悲者德之失也好憎者心之過也嗜欲者生
之累也人大怒破陰大喜墜陽薄氣發喑驚
怖爲狂憂悲焦心疾乃成積人能除此五者
即合於神明神明者得之内也得其内者五
藏寧思慮平耳目聰明筋骨勁直疏達而不
悖堅强而不匱無所太過無所不逮
　包衆妙總萬物者其道乎神而明之感而
　通之顯幽闡微無乎不在是故物得之而
　昌民得之而康時君得之則可以體皇極
　而御四方
天下莫柔弱於水水之道也廣不可極深不
可測長極無窮遠淪無涯息耗减益過於不
訾上天爲雨露下地爲潤澤萬物不得不生
百事不得不成大包羣生而無私好澤及蚑
蟯而不求報富贍天下而不既德施百姓而
不費行不可得而窮極微不可得而把握繫
之不創刺之不傷斬之不斷灼之不熏淖約
流循而不可靡散利貫金石强淪天下有餘
不足任天下取與禀受萬物而無所先後無
私無公與天地洪同是謂至德夫水所以能
成其至德者以其淖約潤滑也故曰天下之
至柔馳騁天下之至堅無有入於無間
　天一生水善利萬物功至博也天不得水
　不運地不得水不載物不得水不生民不
　得水不活雨露四時潤澤羣品淖約流行
　處下不爭禹德似之故能順水之性而地
　平天成
夫無形者物之太祖無音者類之太宗眞人
者通於靈府與造化者爲人執玄德於心而
化馳如神是故不道之道芒乎大哉未發號
施令而移風易俗其惟心行也萬物有所生
而獨知其根百事有所出而獨守其門故能
窮無窮極無極照物而不眩響應而不知
　道無定形隨物賦形變化見矣德無常師
　主善爲師體用得矣故眞人者藴乎道德
　通於神明物有所生獨知其根事有所出
　獨守其門無窮無極而與造化者爲人
老子曰夫得道者志弱而事强心虛而應當
志弱者柔毳安靜藏於不敢行於不能澹然
無爲動不失時故貴必以賤爲本高必以下
爲基託小以包大在中以制外行柔而剛力
無不勝敵無不陵應化揆時莫能害之欲剛
者必以柔守之欲强者必以弱保之積柔即
剛積弱即强觀其所積以知存亡强勝不若
於己者至於若己者而格柔勝出於己者其
力不可量故兵强即滅木强即折革强即裂
齒堅於舌而先斃故柔弱者生之幹也堅强
者死之徒也
　物傋於我道存乎心知我之天知人之天
　而物之天者得矣水至柔也載舟則剛民
　至弱也戴主則强善用道者可以守柔弱
　而勝剛强
先唱者窮之路後動者達之原夫執道以耦
變先亦制後後亦制先何則不失所以制人
人亦不能制也所謂後者調其數而合其時
時之變則間不容息先之則大過後之則不
及日回月周時不與人游故聖人不貴尺之
璧而貴寸之陰時難得而易失故聖人隨時
而舉事因資而立功守清道拘雌節因循而
應變常後而不先柔弱以靜安徐以定功大
靡堅莫能與之爭也
　事至而應道貴得中過與不及皆能害事
　惟先後不失其時則中道得而凡事濟矣
　是以聖人出處以時先後有度夫我不失
　於制人則人亦不能制我也
老子曰機械之心藏于中即純白之不粹神
德不全於身者不知何遠之能懷欲害之心
忘乎中者即飢虎可尾也而況於人乎體道
者佚而不窮任數者勞而無功夫法刻刑誅
者非帝王之業也箠策繁用者非致遠之御
也好憎繁多禍乃相隨故先王之法非所作
也所因也其禁誅非所爲也所守也故能因
即大作即細能守即固爲即敗
　執機械逐飢虎幾不免虎口之患惟我無
　機心虎亦無傷焉是故體道者佚任數者
　勞天下之理有不難見易則易知簡則易
　從夫法無刑誅之刻則易於治御無箠策
　之繁則能致遠是以先王之法因而不作
　禁非止惡守而不爲故可以成乆大之業
　也
夫任耳目以聽視者勞心而不明以智慮而
爲理者苦心而無功任一人之材難以致治
一人之能不足以治三畝之宅循道理之數
因天地自然即六合不足均也聽失於非譽
目淫於采色禮亶不足以防愛誠心可以懷
遠故兵莫憯於志而鏌鎁爲下寇莫大於陰
陽而枹鼓爲細所謂大寇伏尸不言節中寇
藏於山小寇藏於民間故曰民多智能奇物
滋起法令滋章盜賊多有去彼取此天殃不
起故以智治國國之賊不以智治國國之德
　視聽勞則心不明智慮重則事不理任一
　人之材而求爲治也難矣志誠心可以懷
　遠衆力可以成功即六合不足均也夫病
　乎身者陰陽冠之賊乎國者奸宄冠之不
　以智爲治乃爲國之福
天無形大有形細無形多有形少無形强有
形弱無形實有形虚有形者遂事也無形者
作始也遂事者成器也作始者樸也有形則
有聲無形則無聲有形產於無形故無形者
有形之始也廣厚有名有名者貴全也儉薄
無名無名者賤輕也殷富有名有名者尊寵
也貧寡無名無名者卑辱也雄牡有名有名
者章德也雌牝無名無名者隱約也有餘者
有名有名者高賢也不足者無名無名者任
下也有功即有名無功即無名有名產於無
名無名者有名之母也夫道有無相生也難
易相成也是以聖人執道虚靜微妙以成其
德故有道即有德有德即有功有功即有名
有名即復歸於道功名長乆終身無咎
　天下之物無生有有生無故無形爲有形
　之始道無名物有名而無名乃有名之母
　也知名與身孰親身與貨孰多則名不必
　高貨不必厚是以聖人執道以成其德功
　成身退自古及今其名不去
王公有功名孤寡無功名故曰聖人自謂孤
寡歸其根本功成而不有故有功以爲利無
名以爲用古者民童蒙不知西東貌不離情
言不出行行出無容言而不文其衣致煖而
無采其兵鈍而無刃行蹎蹎視瞑瞑鑿井而
飲耕田而食不布施不求德高下不相傾長
短不相形風齊於俗可隨也事周於能易爲
也矜僞以惑世軻行以迷衆聖人不以爲民
俗
　古者民童蒙不知西東言無文衣無綵耕
　食鑿飲不施不求各足於己是故王公大
　人自稱孤寡而有道者不以名殺身不以
　政事殺民不以貨財殺子孫不以學術殺
　天下後世不以功名利禄累其心孰肯以
　矜僞惑世軻行迷衆者哉


通玄眞經纉義卷之一












通玄眞經纘義卷之二非二
　　　南谷子杜道堅纂
　　精誠篇
老子曰天致其高地致其厚日月照列星朗
陰陽和非有爲焉正其道而物自然陰陽四
時非生萬物也雨露時降非養草木也神明
接陰陽和萬物生矣夫道者藏精於内棲神
於心靜漠恬澹悦穆胸中廓然無形寂然無
聲官府若無事朝廷若無人無隱士無逸民
無勞役無冤刑天下莫不仰上之德象主之
㫖絶國殊俗莫不重譯而至非家至而人見
之也推其誠心施之天下而已故賞善罰暴
者致令也其所以能行者精誠也令雖明不
能獨行必待精誠故總道以被民而民弗從
者精誠弗至也
　古之聖人官天地府萬物藏精存誠無形
　無聲正其道而任物之自然當是時也朝
　無倖臣野無遺逸國無游民干戈不超勞
　役不興四民樂業故不待家至人曉而坐
　致隆平
老子曰天設日月列星辰張四時調陰陽日
以暴之夜以息之風以乾之雨露以濡之其
生物也莫見其所養而萬物長其殺物也莫
見其所喪而萬物亡此謂神明是故聖人象
之其超福也不見其所以而福超其除禍也
不見其所由而禍除稽之不得察之不虚日
計不足歲計有餘寂然無聲一言而大動天
下是以天心動化者也故精誠内形氣動於
天景星見黄龍下鳳凰至醴泉出嘉穀生河
不滿溢海不波涌
　日月星辰天之神水火土石地之神雨風
　露雷暑寒晝夜皆神也人性最靈是又神
　於物者矣天之生物不見所養日見其長
　聖人養民除害興利亦如之皆由精誠内
　著氣感於天陰陽順之神明祐之而嘉祥
　至矣
逆天暴物即日月薄蝕五星失行四時相乗
晝冥宵光山崩川涸冬雷夏霜天之與人有
以相通故國之殂亡也天文變世俗亂虹蜺
見萬物有以相連精氣有以相薄故神明之
事不可以智巧爲也不可强力致也故大人
與天地合德與目月合明與鬼神合靈與四
時合信懷天心抱地氣執冲含和不下堂而
行四海變易習俗民化遷善若出諸己能以
神化者也
　天人一氣隱顯相通和氣致祥沴氣致殃
　未有不由人主者也故夫逆天暴物悖道
　敗德皇天震怒禍亦隨之有如成王悔過
　偃禾返風宋君一言火星退舍是皆精誠
　格天轉禍爲祥之徵
老子曰夫人道者全性保眞不虧其身遭急
迫難精通乎天若乃未始出其宗者何爲而
不成死生同域不可脅凌又況官天地府萬
物返造化含至和而已未嘗死者也精誠形
乎内而外諭於人心此不傳之道也
　人之生也受命於天者同故性無不善全
　性保眞不虧其身精通于天何爲不成至
　若返造化含至和而未嘗死者夫是之謂
　眞人
聖人在上懷道而不言澤及萬民故不言之
教芒乎大哉君臣乖心倍譎見乎天神氣相
應徵矣此謂不言之辯不道之道也夫召遠
者使無爲焉親近者言無事焉唯夜行者能
有之故却走馬以糞車軌不接於遠方之外
是謂坐馳陸沉天道無私就也無私去也能
者有餘拙者不足順之者利逆之者凶是故
以智爲治者難以持國唯同乎大和而持自
然應者爲能有之
　聖人懷道澤及民祥可見也君臣乖心見
　乎天殃可見也遠者無爲近者無事神氣
　應徵有不待召而至矣無私就無私去有
　餘不足同乎大和不言之教自然而已
老子曰夫道之與德若韋之與革遠之即近
近之即疏稽之不得察之不虚是故聖人若
鏡不將不迎應而不藏萬物不傷其得之也
乃失之也其失之也乃得之也故通於大和
者闇若醇醉而甘卧以游其中若未始出其
宗是謂大通此假不用能成其用也
　道尊德貴異名同出存乎吾心不從外得
　生之畜之不無不有聖人之心有如明鏡
　物來則應物去則靜含乎精誠純乎道德
　不爲何敗不執何失若未始出其宗則鬼
　神不能識
老子曰昔黄帝之治天下調日月之行治陰
陽之氣節四時之度正律曆之數别男女明
上下使强不掩弱衆不暴寡民保命而不夭
歲時熟而不凶百官正而無私上下調而無
尤法令明而不闇輔佐公而不阿田者讓畔
道不拾遺市不預賈故於此時日月星辰不
失其行風雨時節五穀豐昌鳳凰翔於庭麒
麟游於郊
　觀天之道執天之行黄帝得之而天下治
　異時退捐天下趨空同禮下風見廣成子
　問治身柰何而可以長乆廣成子曰至道
　之精窈窈冥冥至道之極昏昏默默無視
　無聽抱神以靜形將自正必靜必清無勞
　汝形無摇汝精乃可以長生
虛犧氏之王天下也枕石寢繩殺秋約冬負
方洲抱圓天陰陽所擁沉滯不通者竅理之
逆氣戾物傷民厚積者絶止之其民童蒙不
知西東視瞑瞑行蹎蹎侗然自得莫知其所
由浮游汎然不知所本自養不知所如往當
此之時禽獸蟲蛇無不懷其爪牙藏其螫毒
功揆天地至黄帝要繆乎太祖之下然而不
章其功不揚其名隱眞人之道以從天地之
固然何則道德上通而智故消滅也
　六紀將終二皇不作而後太昊氏出當此
　之時大樸散而人事萌天下始有爲矣觀
　象制器結繩爲網以伏犧牲是謂伏犧冶
　金爲釜庖生爲熟一號庖犧當是時也禽
　獸蟲蛇懷其爪牙而不傷人焉至若造書
　契正人倫功揆天地而不以爲功尊曰太
　昊不亦宜乎
老子曰天不定日月無所載地不定草木無
所立身不寧是非無所形是故有眞人而後
有眞知其所持者不明何知吾所謂知之非
不知與積惠重貨使民忻忻人樂其生者仁
也舉大功顯令名禮君臣正上下明親疏存
危國繼絶世立無後者義也閉九竅藏志意
棄聰明反無識芒然仿佯乎塵垢之外逍遥
乎無事之際含陰吐陽而與萬物同和者德
也是故道散而爲德德溢而爲仁義仁義立
而道德廢矣
　道德之於五常陰陽之於五行一也知日
　月代明四時錯行而後歲成則知人之道
　道德五常可相有不可相無然則老子曰
　絶聖棄智絶仁棄義何哉所惡假其名而
　行之耳使眞有絶棄之心則道德二篇不
　言聖人不言仁義矣是故有眞人而後有
　眞知
老子曰神越者言華德蕩者行僞至精芒乎
中而言行觀乎外此不免以身役物也精有
愁盡而行無窮極所守不定而外淫於世俗
之風是故聖人内修道德而不外飾仁義知
九竅四支之宜而游乎精神之和此聖人之
游也
　道德五常之祖有祖而無子孫不可也有
　子孫而不知有祖可乎五常五神也道德
　存乎中則神不越乎外一失所守神越言
　華德蕩行僞鮮不喪於物役矣惟聖人知
　九竅四支之宜游乎精神之和祖者存子
　孫其有不存乎
老子曰若夫聖人之游也即動乎至虚游心
乎太無馳於方外行於無門聽於無聲視於
無形不拘於世不繫於俗故聖人所以動天
下者眞人不過賢人所以矯世俗者聖人不
觀夫人拘於世俗必形繫而神泄故不免於
累使我可拘係者必其命有在乎外者矣
　身不繫於俗則人不厭我心不拘於世則
　我無厭人夫是之謂與造物者游是以動
　天下者眞人不過矯世俗者聖人不觀志
　役於物形繫而神泄賢人有不免況衆人
　乎
老子曰人主之思神不見於胸中智不出於
四域懷其仁誠之心甘雨以時五穀蕃植春
生夏長秋收冬藏月省時考終歲獻貢養民
以公威厲不誡法省不煩教化如神法寬刑
緩囹圄空虚天下一俗莫懷姦心此聖人之
恩也夫上好取而無量即下貪功而無讓民
貧苦而分爭生事力勞而無功智詐萌生盜
賊滋彰上下相怨號令不行
　車同軌書同文天下一俗賞不僭刑不潑
　四海一心能如是則人主之思不出四域
　而教化如神上好取而無度下貪功而不
　讓智詐起而民力殘上下相怨天地不交
　而萬物不通矣
夫水濁者魚噞政苛者民亂上多欲即下多
詐上煩擾即下不定上多求即下交爭不治
其本而救之於末無以異於鑿渠而止水抱
薪而救火聖人事省而求治寡而贍不施而
仁不言而信不求而得不爲而成懷自然保
至眞抱道推誠天下從之如響之應聲影之
象形所修者本也
　天垂象示吉凶人皆見之君布令明賞罰
　民皆信之君其天矣乎水濁魚噞政苛民
　亂理所必然是故上多欲則民興詐上好
　靜則民不爭聖人抱道推誠天下從之可
　謂知本矣
老子曰精神越於外智慮蕩於内者不能治
形神之所用者遠則所遺者近故不出於户
以知天下不窺於牖以知天道其出彌遠其
知彌少此言精誠發於内神氣動於天也
　天地交而萬物通聖人作而萬物睹自然
　孚感之道也人心與天通者蓋由賦形受
　命元自天來是故精誠發於内則神氣動
　於天人心虚明天光發輝如鏡鑒形妍醜
　自見心其可不愼乎
老子曰冬日之陽夏日之陰萬物歸之而莫
之所極自然至精之感弗召而來不去而往
窈窈冥冥不知所爲者而功自成待目而照
見待言而使命其於治難矣臯陶喑而爲大
理天下無虐刑何貴乎言者也師曠瞽而爲
大宰晋國無亂政何貴乎見者也不言之令
不視之見聖人所以爲師也
　陽燧召火非日不欿方諸召水非月不流
　是故有其道無其位則事不立有其位無
　其道則功不成若唐虞之君臣道合化成
　教行百官正萬民服聖人所以爲百世之
　師
民之化上不從其言從其所行故人君好勇
弗使鬥爭而國家多難其漸必有劫殺之亂
矣人君好色弗使風議而國家昏亂其積至
於淫泆之難矣故聖人精誠别於内好憎明
於外出言以副清發號以明指是故刑罰不
足以移風殺戮不足以禁姦唯神化爲貴精
至爲神精之所動若春氣之生秋氣之殺故
君子者猶射者也於此毫末於彼尋丈矣故
理人者愼其所以感之
　表正景直源清流長本末相資之道也知
　心爲身本則知君爲民本是故人君之好
　不可不正好勇則劫殺之亂生好色則淫
　泆之難超惟好德者精神别於内好憎明
　於外刑罰不用而奸邪服本根既固國家
　自寧
老子曰縣法設賞而不能移風易俗者誠心
不抱也故聽其音則知其風觀其樂即知其
俗見其俗即知其化夫抱眞效誠者感動天
地神踰方外令行禁止誠通其道而達其意
雖無一言天下萬民禽獸鬼神與之變化故
太上神化其次使不得爲非其下賞賢而罰
暴
　石藴玉而山輝水含珠而淵媚有諸内形
　諸外也水石無言人自信之國家懷其仁
　誠推其信實罰不以怨賞不以私有不待
　縣法設賞而民將化之故聞伯夷之風者
　頑夫廉懦夫有立志伯夷何言哉身化之
　也言而不行民弗從矣
老子曰大道無爲無爲即無有無有者不居
也不居者即處無形無形者不動不動者無
言也無言者即靜而無聲無形無聲者視之
不見聽之不聞是謂微妙是謂至神緜緜若
存是謂天地之根道無形無聲故聖人强爲
之形以一字爲名天地之道大以小爲本多
以少爲始天子以天地爲品以萬物爲資功
德至大勢名至貴二德之美與天地配故不
可不軌大道以爲天下母
　道天地王域中之四大道無爲故悠乆天
　無言故高明地無聲故博厚兼而有之王
　也王乃天之子地之主民之父母惟其愛
　養萬物不以爲恩故功德至大勢名至貴
　無得而逾焉
老子曰賑窮補急則名生超利除害即功成
世無災害雖聖無所施其德上下和陸雖賢
無所立其功故至人之治含德抱道推誠樂
施無窮之智寢說而不言天下莫之知貴其
不言者故道可道非常道也名可名非常名
也著於竹帛鏤於金石可傳於人者皆其粗
也三皇五帝三王殊事而同心異路而同歸
末世之學也不知道之所體一德之所總要
取成事之迹跪坐而言之雖博學多聞不免
於亂
　含道抱德推誠樂施處上之道也賑窮補
　急起利除害處中之道也自得勝求不取
　勝與處下之道也達其時宜通其變故不
　拘仩隱異事同功有不假竹帛金石而可
　與古爲徒
老子曰心之精者可以神化而不可說道聖
人不降席而匡天下情甚於　呼故同言而
信信在言前也同令而行誠在令外也聖人
在上民化如神情以先之動於上不應於下
者情令殊也三月嬰兒未知利害而慈母愛
之愈篤者清也故言之用者變變乎小哉不
言之用者變變乎大哉信君子之言忠君子
之意忠信形於内感動應乎外賢聖之化也
　黄帝書曰天性人也人心機也君者天地
　之心乎心乃神明之府情動乎中言發乎
　外善則千里之外應之不善則千里之外
　違之是以聖人在上其化如神不降席而
　匡天下
老子曰子之死父臣之死君非出死以求名
也恩心藏於中而不違其難也君子之憯怛
非正爲也自中出者也亦察其所行聖人不
慙於景君子愼其獨也舍近期遠塞矣故聖
人在上則民樂其治在下則民慕其意志不
忘乎欲利人也
　士見危授命臨大節而不可奪者忠孝使
　然也若萇弘之死於君申生之死於父恩
　心藏於中而不違其難曾何以出死求名
　爲哉聖人在上民樂其治二帝三王也聖
　人在下民慕其意玄聖素王也
老子曰勇士一呼三軍皆辟其出之誠也倡
而不和意而不載中必有不合者也不下席
而匡天下者求諸己也故說之所不至者容
貌至焉容貌所不至者感忽至焉感乎心發
而成形精之至者可以形接不可以照期
　言出乎口行發乎心誠之動也言出乎邇
　行發乎遠誠之應也勇士一呼其出之誠
　三軍其有不避乎若孫子之教戰勇出於
　誠也斬王愛姬則是吴王言出不誠禍及
　下也有國家者言行其可不誠乎
老子曰言有宗事有本失其宗本技能雖多
不如寡言害衆者倕而使斷其指以明大巧
之不可爲也故匠人智爲不以能以時閉不
知閉也故必杜而後開
　多言多事聖人所戒惟宗道本德教行不
　言故無敗也事處無爲故無害也末俗之
　流技能雖多爲巧所役希不傷手夫大匠
　之事不以智能故無關楗而不可開杜而
　後開者扃鐍雖固盜至則發宗本何在哉
老子曰聖人之從事也所由異路而同歸存
亡定傾若一志不忘乎欲利人也故秦楚燕
魏之歌異聲而皆樂九夷八狄之哭異聲而
皆哀夫歌者樂之徵哭者哀之效也愔於中
發於外故在所以感之矣聖人之心日夜不
忘乎欲利人其澤之所及亦遠矣
　聖人非無欲因其利而利之聖人非無事
　當其爲而爲之異路同歸存亡一致損已
　利人不忘天下雖殊方異域俗變風移語
　音不同性情則一愔於中發於外樂則歌
　哀則哭隨感而發皆吾民也而可忘乎若
　周公之夜以繼日坐以待旦則是晝夜不
　忘者也澤及遠矣
老子曰人無爲而治有爲也即傷無爲而治
者爲無爲爲者不能無爲也不能無爲者不
能有爲也人無言而神有言也即傷無言而
神者載無言則傷有神之神者
　身有形神無形有則有言無則無言知有
　無之相生則無不害有有不害無是以聖
　人無爲而治者身不傷神神不傷身也夫
　知不神所以神故兩不相傷矣
文子曰名可强立功可强成昔南榮趎恥聖
道而獨亡於己南見老子受教一言精神曉
靈屯閉條達辛苦十日不食如享太牢是以
明照海内名立後世智絡天地察分秋毫稱
譽華語至今不休此謂名可强立也故田者
不强囷倉不滿官不厲誠心不精將相不强
功烈不成王侯懈怠後世無名至人潜行譬
猶雷霆之藏也隨時而舉事因資而立功進
退無難無所不通
　困知强行成功則一若南榮趎斯亦學知
　利行者乎趎恥聖道而獨亡乎己於是託
　業于庚桑楚之門異時南見老子得聞衛
　生之經明照海内名立後世則是名可强
　立功可强成聖人潜行隨時舉事因資立
　功進退何難哉
夫至人精誠内形德流四方見天下有利也
喜而不忘天下有害也怵若有喪夫憂民之
憂者民亦憂其憂樂民之樂者民亦樂其樂
故憂以天下樂以天下然而不王者未之有
也聖人之法始於不可見終於不可及處於
不傾之地積於不盡之倉載於不竭之府出
令如流水之源使民於不爭之官開必得之
門不爲不可成不求不可得不處不可乆不
行不可復大人行可說之政而人莫不順其
命命順則從小而致大命逆則以善爲害以
成爲敗
　至人聖人大人宜有别矣夫至人視民猶
　己同乎利害人樂亦樂人憂亦憂未有不
　王者也聖人之法始不可見終不可及今
　出如流大人行可說之政順時而出命順
　則人從逆則民傷
夫所謂大丈夫者内强而外明内强如天地
外明如日月天地無不覆載日月無不照明
大人以善示人不變其故不易其常天下聽
令如草從風政失於春歲星盈縮不居其常
政失於夏熒惑逆行政失於秋太白不當出
入無常政失於冬辰星不效其鄉四時失政
鎮星揺蕩日月見謫五星悖亂彗星出春政
不失禾黍滋夏政不失雨降時秋政不失民
殷昌冬政不失國家康寧
　人禀天地之靈心乃神明之府大人者則
　又靈於人者也一念之動若善若惡天必
　鑒之是故政有得失見於災祥隨事而應
　罔有差忒書曰慢神虐民皇天弗保有官
　守者不可愼歟


通玄眞經纘義卷之二











通玄眞經纘義卷之三非三
　　　南谷子杜道堅纂
　　九守篇
老子曰天地未形窈窈㝠㝠混而爲一寂然
清澄重濁爲地精微爲天離而爲四時分而
爲陰陽精氣爲人粗氣爲蟲剛柔相成萬物
乃生精神本乎天骨骸根於地精神入其門
骨骸反其根我尚何存故聖人法天順地不
拘於俗不誘於人以天爲父以地爲母陰陽
爲綱四時爲紀天靜以清地定以寧萬物逆
之者死順之者生故靜漠者神明之宅虚無
者道之所居夫精神者所受於天地骨骸者
所稟於地也道生一一生二二生三三生萬
物萬物負陰而抱陽冲氣以爲和
　一者形之始九乃數之成九究也聖人究
　於九而守乎一道在我矣一即心心即天
　天即人人即物物即道道即我我即始能
　知古始是謂道紀
老子曰人受天地變化而生一月而膏二月
而血脉三月而胚四月而胎五月而筋六月
而骨七月而成形八月而動九月而躁十月
而生形骸已成五藏乃分肝主目肺主鼻脾
主舌腎主耳贍主口外爲表中爲裏頭圜法
天足方象地天有四時五行九曜三百六十
日人有四支五藏九竅三百六十節天有風
雨寒暑人有取與喜怒膽爲雲肺爲氣脾爲
風腎爲雨肝爲雷人與天地相類而心爲之
主耳目者日月也血氣者風雨也日月失行
薄蝕無光風雨非時毁折生災五星失行州
國受其殃
　物之所始一之所起變而化之萬物生焉
　父天母地陰陽交感胚胎孕育雜糅之氣
　爲物純粹之氣爲人是故天地萬物備於
　吾身夫翕張與奪天之道也逆之則死順
　之則生
天地之道至閎以大尚猶節其章光愛其神
明人之耳目何能乆熏而不息精神何能馳
騁而不乏是故聖人守内而不失外夫血氣
者人之華也五藏者人之精也血氣專乎内
而不外越則胸腹充而嗜欲寡嗜欲寡則耳
目清而聽視聰達聽視聰達謂之明五藏能
屬於心而無離則氣意勝而行不僻精神盛
而氣不散以聽無不聞以視無不見以爲無
不成患禍無由入邪氣不能襲故所求多者
所得少所見大者所知小
　天之生物不動則植動者横行植者直立
　人兼動植之用故靈於萬物四支百體精
　神血氣可不自愛胡可以多求王公大人
　受天下之寄則又兼乎人兼乎物愛之畜
　之不異其身然後爲盡道
夫孔竅者精神之户牖血氣者五藏之使候
故耳目淫於聲色即五藏動揺而不定血氣
淊蕩而不休精神馳騁而不守禍福之至雖
如丘山無由識之矣故聖人愛而不越聖人
誠使耳目精神玄達無所誘慕意氣無失清
靜而少嗜欲五藏便寧精神内守形骸而不
越即觀乎往世之外來事之内禍福之間可
足見也故其出彌遠者其知彌少以言精神
不可使外淫也故五色亂目使目不明五音
入耳使耳不聰五味亂口使口生創趨舍滑
心使行飛揚故嗜欲使人氣淫好憎使人精
勞不疾去之則志氣日耗
　河水雖廣風日耗之精神雖王物欲滑之
　未有不消减者也聖人玄達無所誘慕精
　神内固形體外便心室空虚神明來舍往
　世之外來事之前靡不洞燭心虚故也養
　生之道無他術如養馬焉去其害馬者而
　已
夫人所以不能終其天年者以其生生之厚
夫唯無以生爲者即所以得長生天地運而
相通萬物總而爲一能知一即無一之不知
也不能知一即無一之能知也吾處天下亦
爲一物而物亦物也物之與物何以相物欲
生不可事也憎死不可辭也賤之不可憎也
貴之不可喜也因其資而寧之弗敢極也弗
敢極即至樂極矣
　物有不待使而生求而養天也必待使而
　生求而養則人矣人或過有使之求之之
　心則揠苗助長反致傷生失養之害不能
　全其天年聖人天地相通與物爲一不益
　生不外死賤而不憎貴而不喜因其資而
　寧之弗敢極則至樂極矣
守虚一
老子曰所謂聖人者因時而安其位當世而
樂其業夫哀樂者德之袤也好憎者心之累
也喜怒者道之過也故其生也天行其死也
物化靜即與陰合德動即與陽同波故心者
形之主也神者心之寳也形勞而不休即蹷
精用而不已則竭是以聖人遵之不敢越也
以無應有必究其理以虛受實必窮其節恬
愉虛靜以終其命無所疏無所親抱德煬和
以順於天與道爲際與德爲鄰不爲福始不
爲禍先死生無變於己故曰至神神則以求
無不得也以爲無不成也
　聖人虚己以游世順天而行因時而作不
　以利害動其心不以死生變於己以虚受
　實抱德煬和禍不爲先福不爲始事至而
　應響答如神應己則靜是謂守虚
守無二
老子曰輕天下即神無累細萬物則心不惑
齊生死則意不懾同變化則名不眩夫至人
倚不撓之柱行無關之途禀不竭之府學不
死之師無往而不遂無之而不通屈伸俛仰
抱命不惑而宛轉禍福利害不足以患心夫
爲義者可迫以仁而不可劫以兵可正以義
不可縣以利君子死義不可以富貴留也爲
義不可以死亡恐也又況於無爲者乎無爲
者無累無累之人以天下爲影柱上觀至人
之倫深原道德之意下考世俗之行乃足以
羞也夫無以天下爲者學之建皷也
　無不生無而生有有喪則復歸於無有不
　可以無無無無則有不能以自有知有乃
　無之利無乃有之用則知無不無無不無
　無即道有不常有不常有即物是以聖人
　富不以有貧不以無齊物我一死生而不
　累於神自有不亡者在是謂守無
守平三
老子曰尊勢厚利人之所貪比之身則賤故
聖人食足以充虚接氣衣足以蓋形禦寒適
情辭餘不貪得不多積清目不視靜耳不聽
閉口不言委心不慮棄聰明反太素休精神
去知故無好無憎是謂大通除穢去累莫若
未始出其宗何爲而不成知養生之和者即
不可縣以利通内外之符者不可誘以勢無
外之外至大無内之内至貴能知大貴何往
不遂
　道貴乎守有守則成心貴乎平平則不傾
　世之尊勢厚利人所共貪貪則不平之心
　生非可守之道也故聖人食取充腹衣適
　被體無厚積之貪是以心平氣定神不外
　馳合乎大常之道是謂守平
中易四
老子曰古之爲道者理情性治心術養以和
持以適樂道而忘賤安德而忘貧性有不欲
無欲而不得心有不樂無樂而不爲無益於
性者不以累德不便於生者不以滑和不縱
身肆意而制度可以爲天下儀量腹而食制
形而衣容身而居適情而行餘天下而不有
委萬物而不利豈爲貧富貴賤失其性命哉
夫若然者可謂能體道矣
　多易必多難此以事言也以道言則不然
　夫古之爲道者治心理性易其身而後動
　定其意而後舉樂道安常不爲難能之事
　故制度有法容止可觀安而行之是謂守
　易
守清五
老子曰人受氣於天者耳目之於聲色也鼻
口之於香臭也飢膚之於寒温也其情一也
或以死或以生或爲君子或爲小人所以爲
制者異也神者智之淵也神清則智明智者
心之府也智公則心平人莫鑑於流潦而鑑
於澄水以其清且靜也故神清意平乃能形
物之情故用之者必假於不用也夫鑑明者
則塵垢不汙也神清者嗜欲不誤也故心有
所至神即溉然在之反之於虚則消躁藏息
矣此聖人之游也故治天下者必達性命之
情而後可也
　水清則鑑物神清則見道人之受氣於天
　者固若同然吾之見道於心者夫何獨異
　心清故也聖人之心明如止水物來則見
　物去則靜曾何滯於吾心哉澄鑑不撓是
　謂守清
守眞六
老子曰夫所謂聖人者適情而已量腹而食
度形而衣節乎己而貪汙之心無由生也故
能有天下者必無以天下爲也能有名譽者
必不以越行求之誠達性命之情仁義乃因
附也若夫神無所掩心無所載通洞條達澹
然無事勢利不能誘聲色不能淫辯者不能
說智者不能動勇者不能恐引眞人之游也
夫生生者不生化化者不化不達此道者雖
智統天地明照日月辯解連環辭潤金石猶
無益於治天下也故聖人不失所守
　夫聖人者循自然守至眞順其時宜達其
　衆心惟不逆萬物之情故能心凝形釋純
　一不己是謂守眞
守靜七
老子曰靜漠恬澹所以養生也和愉虚無所
以據德也外不亂内即性得其宜靜不動和
即德安其位養生以經世抱德以終年可謂
能體道矣若然者血脉無鬱滯五藏無積氣
禍福不能矯滑非譽不能塵垢非有其世孰
能濟焉有其才不遇其時身猶不能脱又況
無道乎夫目察秋毫之末者耳不聞雷霆之
聲耳調金玉之音者目不見太山之形故小
有所志則大有所忘今萬物之來擢拔吾性
攓取吾精若泉源也雖欲勿禀其可得乎今
盆水若清之經日乃見眉䀹濁之不過一撓
即不能見方圓人之精神難清而易濁猶盆
水也
　天地之道靜故物不使而自長聖人之治
　靜則民不教而自能一有喜功生事之心
　撓其自然亂其天常則靜者失動者惑矣
　惟不事奇變是謂守靜
守法八
老子曰上聖法天其次尚賢其下任臣任臣
者危亡之道也尚賢者癡惑之原也法天者
治天地之道也虚靜爲主虛無不受靜無不
持知虚靜之道乃能終始故聖人以靜爲治
以動爲亂故曰勿撓勿攖萬物將自清勿驚
勿駭萬物將自理是謂天道
　上聖法天百骸理萬化安其次尚賢法由
　己出惑之原也其下任臣法出衆口危亡
　之徵矣修身無法則事惑而精神喪治國
　無法則政亂而民人傷惟體道爲主是謂
　守法
守弱九
老子曰天子公侯以天下一國爲家以萬物
爲畜懷天下之大有萬物之多即氣實而志
驕大者用兵侵小小者倨傲凌上用心奢廣
譬猶飄風暴雨不可長乆是以聖人以道鎮
之執一無爲而不損冲氣見小守柔退而勿
有法於江海江海不爲故功名自化弗强故
能成其王爲天下牝故能神不死自愛故能
成其貴萬乗之勢以萬物爲功名權任至重
不可自輕自輕則功名不成夫道大以小而
成多以少爲主故聖人以道蒞天下柔弱微
妙者見小也儉嗇損缺者見少也見小故能
成其大見少故能成其美
　弱者道之用非怯也守其冲和而已天子
　以天下爲家公侯以國爲家視民猶己不
　以勢位自强不以兵甲暴衆遠人不服則
　修文德以來之大資小而成衆戴寡爲主
　往而不害安平泰是謂守弱
天之道抑高舉下損有餘補不足江海處地
之不足故天下歸之奉之故聖人卑謙清靜
辭讓者見下也虚心無有者見不足也見下
故能致其高見不足故能成其賢矜者不立
奢者不長强梁者死滿溢者亡飄風暴雨不
終日小谷不能須臾盈飄風驟雨行强梁之
氣故不能乆而滅小谷處强梁之地故不得
不奪是以聖人執雌牝去驕奢不敢行强梁
之氣執雌北故能立其雄牡不敢驕奢故能
長乆
　天之道損有餘補不足惡盈好謙也以力
　者霸以德者王弱勝强矣人之苛政虐民
　天之暴風折木元氣怒泄强不可乆是故
　聖人謙卑惟弱是守
老子曰天道極即反盈即損日月是也故聖
人日損而冲氣不敢自滿日進以牝功德不
衰天道然也人之情性皆好高而惡下好得
而惡亡好利而惡病好尊而惡卑好貴而惡
賤衆人爲之故不能成執之故不能得是以
聖人法天弗爲而成弗執而得與人同情而
異道故能長乆故三皇五帝有戒之器命曰
侑巵其中則正其滿則覆夫物盛則衰日中
則移月滿則虧樂終而悲是故聰明廣智守
以愚多聞博辯守以儉武力勇毅守以畏富
貴廣大守以狹德施天下守以讓此五者先
王所以守天下也服此道者不欲盈是以能
弊不新成
　道極則反物盛則衰理之常也巵滿則傾
　刃剛則折物之常也人能觀乎物理之常
　不以勢力暴衆自强則無顚蹶之害柔弱
　保身可以長乆
老子曰聖人與陰俱閉與陽俱開能至於無
樂也即無不樂也無不樂即至極樂矣是以
内樂外不以外樂内故有自樂也即有至貴
乎天下所以然者因天下而爲天下之要也
不在於彼而在於我不在於人而在於身身
得則萬物備矣故達於心術之論者即嗜欲
好憎外矣是故無所喜無所怒無所樂無所
苦萬物玄同無是無非故士有一定之論女
有不易之行不待勢而尊不須財而富不須
力而强不利貨財不貪世名不以貴爲安不
以賤爲危形神氣志各居其宜
　天將雨礎先潤時將春凍先解人將死舌
　先强炁使之然也柔弱者生之徒堅强死
　之徒强梁而不得其死者則又强梁之尤
　者也惟氣形和弱與物玄同並育而不害
　者其殆庶幾
夫形者生之舍也氣者生之元也神者生之
制也一失其位即三者傷矣故以神爲主者
形從而利以形爲主者神從而害貪饕多欲
之人顚冥乎勢利誘慕乎名位幾以過人之
知位高於世即精神日耗以遠乆淫而不還
形閉中拒即無由入矣是以時有盲忘自失
之患夫精神志氣者靜而日充以壯躁而日
耗以老是故聖人持養其神和弱其氣平夷
其形而與道浮沉如此則萬物之化無不偶
也百事之變無不應也
　神依形生精依氣盈交相養而不失其和
　者養生之主也若夫虚囂恃氣與物爲鬥
　則將精耗神斃時有盲忘之失近死之徵
　矣是故聖人弱其形和其氣韜其神而得
　九守之道聖人豈欺我哉希聖亦聖希賢
　亦賢
　　　守樸
老子曰所謂眞人者性合乎道也故有而若
無實而若虚治其内不治其外明白太素無
爲而復樸體本抱神以游天地之根芒然仿
佯塵垢之外逍遥乎無事之業機械智巧不
載於心審於無假不與物遷見事之化而守
其宗心意專於内通達禍福於一居不知所
爲行不知所之不學而知弗視而見弗爲而
成弗治而辯感而應迫而動不得已而往如
光之燿如影之效以道爲循有待而然廓然
而虛清靜而無以千生爲一化以萬異爲一
宗有精而不使有神而不用守大渾之樸立
至精之中其寢不夢其智不萌其動無形其
靜無體存而若亡生而若死出入無間役使
鬼神精神之所以能登假于道者也使精神
暢達而不失於元日夜無隙而與物爲春即
是合而生時於心者也故形有靡而神未嘗
化以不化應化千變萬轉而未始有極化者
復歸於無形也不化者與天地俱生也故生
生者未嘗生其所生者即生化化者未嘗化
其所化者即化此眞人之游也純粹之道也
　眞人守大渾之樸游天地之根同乎大通
　廓然無眹惟不有我故不無物人笑亦笑
　人哭亦哭千變萬化而未始有夫極也化
　者復歸於無形而有化不化不化者與天
　地俱生而有生不生前之九守後之守樸
　則是一變爲九而十復爲一夫是之謂與
　造物者游


通玄眞經纉義卷之三

通玄眞經纘義卷之四非四
　　　　南谷子杜道堅纂
　　　符言篇
老子曰道至高無上至深無下平乎準直乎
繩圓乎規方乎矩包裹天地而無表裏洞同
覆蓋而無所礙是故體道者不怒不喜其坐
無慮寢而不夢見物而名事至而應
　符以示信言以達誠世有謂符命符璽金
　符玉符者以能示信達誠此感彼應故曰
　符言夫道高下無極遐邇貫通無形無名
　有情有信聖人體道不私喜怒見物而名
　事至而應不言之言可以符信
老子曰欲尸名者必生事事生即舍公而就
私倍道而任己見譽而爲善立名而爲賢即
治不順理而事不順時治不順理則多責事
不順時即無功妄爲要中功成不足塞責事
敗足以滅身
　名者殺身之具聖人所戒夫欲尸名者必
　違天悖道舍公就私要譽立名生事害衆
　故治不順理功不掩責事敗滅身信不誣
矣
老子曰無爲名尸無爲謀府無爲事任無爲
智主藏於無形行於無怠不爲福先不爲禍
始始於無形動於不得已欲福先無禍欲利
先遠害故夫爲而寧者失其所寧即危夫爲
治者失其所治則亂故不欲碌碌如玉落落
如石其文好者皮必剥其角美者身必殺甘
泉必竭直木必伐華榮之言後爲愆石有玉
傷其山黔首之患固在言前
　善惡之報如影隨形作善降祥不善降殃
　惡不可作名可尸乎夫求爲寧者寧失即
　危求爲治者治失則亂皮文好而剥身
　角美而殺未有不由自召而至
老子曰時之行動以從不知道者福爲禍天
爲蓋地爲軫善用道者終無盡地爲軫天爲
蓋善用道者終無害陳彼五行必有勝天之
所覆無不稱故知不知上不知知病也
　天爲蓋無不覆地爲軫無不載天地之於
　人恩大無極聖人法之因時而行有動必
　從如彼五行相生相勝善用道者知不言
　知上也不知言知病矣
老子曰山生金石生玉反相剥木生蟲還自
食人生事還自賊夫好事者未嘗不中爭利
者未嘗不窮善游者溺善騎者墮各以所好
反自爲禍得在時不在爭治在道不在聖土
處下不爭高故安而不危水流下不爭疾故
去而不遲是以聖人無執故無失無爲故無
敗
　天地人物更相盜而爲養盜得宜則安盜
　失宜則害是故食能養人亦能害人民能
　戴主亦能悖主夫士之立法創事以盜民
　力初若利之至於末流未有不自賊者也
　知得在時不在爭治在道不在聖則無相
　盜之失矣
老子曰一言不可窮也二言天下宗也三言
諸侯雄也四言天下雙也貞信則不可窮道
德則天下宗舉賢德諸侯雄惡少愛衆天下
雙
　言寡尤行寡悔在行不在言執大象天下
　往在德不在險惟口出好興戎言可不愼
乎
老子曰人有三死非命亡焉飲食不節簡賤
其身病共殺之樂得無已好求不止刑共殺
之以寡犯衆以弱凌强兵共殺之
　生必有死人孰免焉非命而亡良可哀也
　嗜欲死病利欲死刑强梁死兵夫三者所
　死不同非命則一
老子曰其施厚者其報美其怨大者其禍深
薄施而厚望畜怨而無患者未之有也察其
所以往者即知其所以來矣
　施報之理種瓜得瓜種果得果恩怨之報
　理一如之
老子曰原天命治心術理好憎適情性即治
道通矣原天命即不惑禍福治心術即不妄
喜怒理好憎即不貪無用適清性即欲不過
節不惑禍福即動靜順理不妄喜怒即賞罰
不阿不貪無用即不以欲害性欲不過節即
養生知足凡此四者不求於外不假於人反
己而得矣
　天命心術好憎情性四者相通如月在水
　虧盈圓缺隨象現影心術邪正禍福隨之
老子曰不求可非之行不憎人之非己修足
譽之德不求人之譽己不能使禍無至信己
之不迎也不能使福必來信己之不讓也禍
之至非己之所生故窮而不憂福之來非已
之所成故通而不矜是故閑居而樂無爲而
治
　信己何求非己何憎德行由己非譽由人
　是故譽不加勸毁不加沮居閑而樂治不
　以爲
老子曰道者守其所已有不求其所未得求
其所未得即所有者亡循其所已有即所欲
者至治未固於不亂而事爲治者必危行未
免於無非而急求名者必挫故福莫大於無
禍利莫大於不喪故物或益之而損損之而
益夫道不可以勸就利者而可以安神避害
故常無禍不常有福常無罪不常有功道曰
芒芒昧昧從天之威與天同氣無思慮也無
設儲也來者不迎去者不將人雖東西南北
獨立中央故處衆枉不失其直與天下並流
不離其域不爲善不避醜遵天之道不爲始
不專己循天之理不豫謀不棄時與天爲期
不求得不辭福從天之則内無奇福外無奇
禍故禍福不生焉有人賊故至德言同路事
同福上下一心無歧道旁見者遣退之於袤
開道之於善而民向方矣
　貪得忘失衆所同病無欲故靜斯謂至人
　理之在天下有不可必夫守其已有則未
　得或至求其未得則所有或亡是以有道
　者内無奇福外無奇禍與天爲徒人豈能
　賊之哉
老子曰爲善即勸爲不善即觀勸即生貴觀
即生患故道不可以進而求名可以退而修
身故聖人不以行求名不以知求譽治隨自
然已無所與爲者有不成求者有不得人有
窮而道不通有智而無爲與無智同功有能
而無事與無能同德有智若無智有能若無
能道理達而人才滅矣人與道不兩明人愛
名即不用道道勝人則名息道息而名章即
危亡
　爲善不求福而福至爲惡不求禍而禍生
　遺臭萬世流芳千古宜有間然是故愛名
　重則心不用道造道深則身不求名此天
　人之所以分
老子曰使信士分財不如定分而探籌何則
有心者之於平不如無心者也使廉士守財
不如閉户而全封以爲有欲者之於廉不如
無欲者也人舉其疵則怨監見其醜即自善
人能接物而不與己即免於累矣
　分財探籌有心不如無心之平守財閉户
　有欲不若無欲之廉舉疵則怨在彼則不
　愛鑑醜自善在我則愛之惟物接而無與
　於己者我無是心人亦無疵焉
老子曰凡事人者非其寳幣必以卑辭幣單
而欲不厭卑體免辭論說而交不結約束誓
盟約定而反先日是以君子不外飾仁義而
内修道德修其境内之事盡其地方之廣勸
民守死堅其城郭上下一心與之守社稷即
爲民者不伐無罪爲利者不攻難得此必全
之道必利之理
　事人以寳幣者幣單而欲不厭結交以卑
　辭者辭窮而約反先惟内修道德上下一
　心則可以守社稷保民人其道全矣
老子曰聖人不勝其心衆人不勝其欲君子
行正氣小人行袤氣内便於性外合於義循
理而動不繫於物者正氣也推於滋味淫於
聲色發於喜怒不顧後患者袤氣也袤與正
相傷欲與性相害不可兩立一起一廢故聖
人損欲以從性目好色耳好聲鼻好香口好
味合而說之不離利害嗜欲也耳目鼻口不
知所欲皆心爲之制各得其所由此觀之欲
不可勝亦明矣
　道心人心天理人欲之分也理勝則所爲
　皆天欲勝則所爲皆人此又君子小人之
　分矣理欲相勝邪正相傷君子不爲況聖
　人乎
老子曰治身養性者節寢處適飲食和喜怒
便動靜内在已者得而袤氣無由入飾其外
傷其内扶其情者害其神見其文者蔽其眞
夫須臾無忘其爲賢者必困其性百步之中
無忘其爲容者必累其形故羽翼美者傷其
骸骨枝葉茂者害其根荄能兩美者天下無
之
　眞道養神人道養形在内者得在外者輕
　遠聲色薄滋味養形之道也絶思慮守精
　氣養神之道也治身養性内外兼得豈可
　以聲音笑貌爲哉
老子曰天有明不憂民之晦也地有財不憂
民之貧也至得道者若丘山塊然不動行者
以爲期直己而足物不爲人賜用之者亦不
受其德故安而能乆天地無與也故無奪也
無德也故無怨也善怒者必多怨善與者必
善奪唯隨天地之自然而能勝理故譽見即
毁隨之善見即惡從之利爲害始福爲禍先
不求利即無禍身以全爲常富貴其寄也
　聖人明照海内而民不昏富藏天下而民
　不貧順天地之自然任萬物之自生不私
　與故無公取不輕賞故無重刑視富貴如
　浮雲乃可以全其眞
老子曰聖人無屈奇之服詭異之行服不雜
行不觀通而不華窮而不懾榮而不顯隱而
不辱異而不怪同用無以名之是謂大通
　素隱行怪君子不爲屈奇之服詭異之行
　豈聖人之事哉光而不耀廉而不劌與民
　同用而已夫是之謂大通
老子曰道者直己而待命時之至不可迎而
返也時之去不可追而援也故聖人不進而
求不退而讓隨時三年時去我走去時三年
時在我後無去無就中立其所天道無親唯
德是與福之至非己之所求故不伐其功禍
之來非己之所生故不悔其行中心其恬不
累於德狗吠不驚自信其情誠無非分故通
道者不惑知命者不憂帝王之崩藏骸於野
其祭也祀之於明堂神貴於形也故神制形
則從形勝神則窮聰明雖用必反諸神謂之
大通
　道乃天下之所共由聖人直己待命時來
　時去不將不迎立乎中央以制四方不伐
　功不悔行其心恬然通道知命聰明雖用
　必反諸神
老子曰古之存己者樂德而忘賤故名不動
志樂道而忘貧故利不動心是以謙而能樂
靜而能澹以數筭之壽憂天下之亂猶憂河
水之涸泣而益之也故不憂天下之亂而樂
其身治者可與言道矣
　道尊德貴悦諸心而存諸己也故不以貧
　賤動其心志身治則天下不足憂矣其肯
　以不百年之身過爲天下憂乎
老子曰人有三怨爵高者人妬之官大者主
惡之禄厚者人怨之夫爵益高者意益下官
益大者心益小禄益厚者施益博修此三者
怨不作故貴以賤爲本高以下爲基
　爵高志驕人必妬之官大氣豪主必惡之
　禄厚不施人必怨之高下相傾之道也惟
　謙卑好施貴不忘賤高不忘下故無怨尤
老子曰言者所以通己於人也聞者所以通
人於己也即闇且聾人道不通故有闇聾之
病者莫知事通豈獨形骸有闇聾哉心亦有
之塞也莫知所通此闇聾之類也夫道之爲
宗也有形者皆生也其爲親也亦戚矣饗穀
食氣者皆壽焉其爲君也亦惠矣諸智者學
焉其爲師也亦明矣人皆以無用害有用故
知不博而日不足以博奕之日問道聞見深
矣不聞不問猶闇聾之比於人也
　受形而生親之恩也饗穀而壽君之惠也
　由學而明師之德也長而成人身亦貴矣
　言乃心之聲通己於人非言不達通人於
　已非言不聞言其神矣乎能不以私言廢
　公言無用害有用則聞道深而不孤上之
　人矣
老子曰人之情心服於德不服於力德在與
不在求是以聖人之欲貴於人者先貴於人
欲尊於人者先尊於人欲勝人者先自勝欲
卑人者先自卑故貴賤尊卑道以制之夫古
之聖王以其言下人以其身後人即天下樂
推而不厭戴而不重此德有餘而氣順也故
知與之爲取後之爲先即幾於道矣
　禮貴乎先言貴乎後此人之情故可服以
　德不服以力是以聖人進退有度先後有
　節故天下樂推而戴之
老子曰德少而寵多者譏才下而位高者危
無大功而有厚禄者微故物或益之而損或
損之而益衆人皆知利利而不知病病唯聖
人知病之爲利利之爲病故再實之木其根
必傷多藏之家其後必殃夫大利者反爲害
天之道也
　德不厭廣分不可踰水淺而舟大則膠樹
　大而根淺則拔人之德薄才淺懷不仁而
　據高位鮮不拔矣惟知利病反覆無甚愛
　多藏得義利之和又何病焉
老子曰小人從事曰苟得君子曰苟義爲善
者非求名者也而名從之名不與利期而利
歸之所求者同所極者異故動有益則損隨
之言無常是行無常宜者小人也察於一事
通於一能者中人也兼覆而並有之技能而
才使之者聖人也
　圓顱方趾含齒戴髮均是人也禀氣有異
　智愚分焉小人苟得才勝德也君子苟義
　德勝才也可上可下則爲中人天縱多能
　其聖人乎
老子曰生所假也死所歸也故世治即以義
衛身世亂即以身衛義死之日行之終也故
君子愼一用之而已矣故生所受於天也命
所遭於時也有其才不遇其世天也求之有
道得之在命君子能爲善不能必得其福不
忍爲非而未必免於禍故君子逢時即進得
之以義何幸之有不時而退讓之以禮何不
幸之有故雖處貧賤而猶不悔者得其所貴
也
　受命于天賦形爲人生有所假死有所歸
　所遭於時或窮或通何莫非命有其才而
　不遇天也是以君子爲善福無必得不爲
　非禍無必免故得其時則駕不得其時則
　蓬累而行貴在我矣
老子曰人有順逆之氣生於心心治則氣順
心亂則氣逆心之治亂在於道得道則心治
失道即心亂心治即交讓心亂即交爭讓即
有德爭即生賊有德即氣順賊生即氣逆氣
順則自損以奉人氣逆則損人以自奉夫氣
者可以道而制也天之道其猶響之報聲也
德積則福至禍積則怨至學敗於官茂孝衰
於妻子患生於憂解病甚於且瘉故愼終如
始則無敗事
　陰符曰五賊在心施行於天氣順則治氣
　逆則亂治即交讓亂即交爭氣逆乎心則
　賊於其身氣逆乎時則賊於其國惟以道
　制氣則能損已奉人雖官茂不能敗吾之
　學妻子不能衰吾之孝曷有憂解之患且
　瘉之病哉能愼厥終罔有所失
老子曰舉枉與直如何不得舉直與枉勿與
遂往所謂同污而異泥者
　不曰舉枉措直而曰舉枉與直何哉舉枉
　與直是拔小人而歸於君子何不得乎舉
　直與枉則是推君子而納諸小人之域君
　子不往矣同污異泥處小人之道和而不
　流
老子曰聖人同死生愚人亦同死生聖人之
同死生明於分理愚人之同死生不知利害
之所在道縣天物布地和在人人主不和即
天氣不下地氣不上陰陽不調風雨不時人
民疾飢
　和之用至矣天得之萬象明地得之萬物
　生人得之萬事成人主之心和其可失乎
　失則天地不交人民疾飢夫聖愚同一死
　生其不同者義與利之間耳利者義之和
　聖人明於理分利亦義也愚人不知利害
　之所在義亦利焉
老子曰得萬人之兵不如聞一言之當得隨
侯之珠不如得事之所由得和氏之璧不如
得事之所適天下雖大好用兵者亡國雖安
好戰者危故小國寡民雖有什伯之器而勿
用
　禹拜昌言班師振旅而苗民格聞一言之
　當勝萬兵也得隨珠和璧不如得事之所
　由適是以聖人貴道不貴寳尚德不尚功
　肯以兵自危哉
老子曰能成霸王者必德勝者也能勝敵者
必强者也能强者必用人力者也能用人力
者必得人心者也能得人心者必自得者也
自得者必柔弱者也能勝不如己者至於若
己者而格柔勝出於若己者其事不可度故
能以衆不勝成大勝者唯聖人能之
　德勝者霸得人心也勝敵者强得人力也
　然非得人之心未有能用人之力也敵何
　由勝强何由霸哉德自得也自得則柔弱
　勝剛强故能勝不若己者至於若己者而
　格是德相若也柔勝出於若己者其事不
　可度則德又勝我矣故能以衆不勝成大
　勝者惟聖人能之
通玄眞經纘義卷之四










通玄眞經纘義卷之五非五
　　　南谷子杜道堅纂
　　道德篇
文子問道老子曰學問不精聽道不深凡聽
者將以達智也將以成行也將以致功名也
不精不明不深不達故上學以神聽中學以
心聽下學以耳聽以耳聽者學在皮膚以心
聽者學在肌肉以神聽者學在骨髓故聽之
不深即知之不明知之不明即不能盡其精
不能盡其精即行之不成凡聽之理虚心清
靜損氣無盛無思無慮目無妄視耳無苟聽
專精積蓄内意盈并既已得之必固守之必
長乆之
　天性即道性善即德道德之在我者也故
　聖人不學而知率之謂道修之謂教則是
　以在於我者施於人矣中人以上中人以
　下皆得而學之聽乎耳悦乎心如鏡得磨
　光明内發豈非吾心之固有乎因其學而
　明之以之修身則道德著以之治國則事
　業成此以見學問之精而吾心之明
夫道者原産有始始於柔弱成於剛强始於
短寡成於衆長十圍之木始於杞百仞之臺
始於下此天之道也聖人法之卑者所以自
下也退者所以自後也儉者所以自小也損
者所以自少也卑則尊退則先儉則廣損則
大此天道所以成也
　氣形道德之體用乎氣乃無形之物物乃
　有形之炁炁無形故柔弱物有形故剛强
　則知炁者形之始也道生德畜由微至著
　聖人法之體立用行天道成矣
夫道者德之元天之根福之門萬物待之而
生待之而成待之而寧夫道無爲無形内以
修身外以治人功成事立與天爲鄰無爲而
無不爲莫知其情莫知其眞其中有信天子
有道則天下服長有社稷公侯有道則人民
和睦不失其國士庶有道則全其身保其親
强大有道不戰而剋小弱有道不爭而得舉
事有道功成得福君臣有道即忠惠父子有
道即慈孝士庶有道即相愛故有道即和無
道即苛由是觀之道之於人無所不宜也
　道德根于心精神著乎外功成事立與天
　爲鄰自天子至於庶人有道則亨無道則
　屯
夫道者小行之小得福大行之大得福盡行
之天下服服則懷之故帝者天下之適也王
者天下之往也天下不適不往不可謂帝王
故帝王不得人不能成得人失道亦不能守
夫失道者奢泰驕佚慢倨矜傲見餘自顯自
明執雄堅强作難結怨爲兵主爲亂首小人
行之身受大殃大人行之國家滅亡淺及其
身深及子孫故罪莫大於無道怨莫深於無
德天道然也
　身之本在德德之本在道無小無大行則
　得之天下服之服則懷之帝適也王往也
　天下適往是謂帝王然得人則成有道則
　守無爲兵主無爲亂首失道則亂失德則
　怨天道然耳
老子曰夫行道者使人雖勇刺之不入雖巧
擊之不中夫刺之不入擊之不中而猶辱也
未若使人雖勇不敢刺雖巧不敢擊夫不敢
者非無其意也未若使人無其意夫無其意
者未有愛利之心也若使天下丈夫女子莫
不懽然皆欲愛利之若然者無地而爲君無
官而爲長天下莫不願安利之
　道非有心於應物而物自應之夫刺擊不
　傷未若懽然皆有愛利之心雖無地而人
　君之無官而人長之天下莫不願安利之
　古之人有庚桑子者其德似之
文子問德老子曰畜之養之遂之長之兼利
無擇與天地合此之謂德何謂仁曰爲上不
矜其功爲下不羞其病於大不矜於小不偷
兼愛無私乆而不衰此之謂仁也何謂義曰
爲上即輔弱爲下即守節達不肆意窮不易
操一度順理不私枉撓此之謂義也何謂禮
曰爲上即恭嚴爲下即卑敬退讓守柔爲天
下雌立於不敢設於不能此之謂禮也故修
其德則下從令修其仁則下不爭修其義即
下平正修其禮則下尊敬四者既修國家安
寧故物生者道也長者德也愛者仁也正者
義也敬者禮也不畜不養不能遂長不慈不
愛不能成遂不正不匡不能乆長不敬不寵
不能貴重故德者民之所貴也仁者民之所
懷也義者民之所畏也禮者民之所敬也此
四者文之順也聖人之所以御萬物也君子
無德即下怨無仁即下爭無義即下暴無禮
即下亂四經不立謂之無道無道不亡者未
之有也
　德者五常之總名有德之人五常備焉仁
　則慈義則宜禮則敬知則明信則實有之
　是謂五常一曰五德君子未有無德而能
　爲國家者矣文子之問爲天下後世發也
　其德博哉
老子曰至德之世賈便於市農樂於野大夫
安其職處士修其道人民樂其業是以風雨
不毁折草木不夭死河出圖洛出書及世之
衰也賦斂無度殺戮無止刑諫者殺賢士是
以山崩川涸蝡動不息野無百蔬故世治則
愚者不得獨亂世亂則賢者不能獨治故聖
人和愉寧靜生也志得道行命也故生遭命
而後能行命得時而後能明必有其世而後
有其人
　天之視人猶父之視子其愛均也君者天
　之元子民天之赤子上不恤下天必示儆
　夫至德之世愛均合天萬物遂長民樂其
　業世之衰也苛政干和天怒震發地見其
　災國家多難流毒民人惟聖人和愉寧靜
　志得道行民物遂生是之謂有其世而後
　有其人
文子問聖智老子曰聞而知之聖也見而知
之智也故聖人常聞禍福所生而擇其道智
者常見禍福成形而擇其行聖人知天道吉
凶故知禍福所生智者先見成形故知禍福
之門聞未生聖也先見成形智也無聞見者
愚迷也
　聖不曰生知而曰聞知何哉生知道在我
　者也聞知事在外者也聖人聞於未然禍
　福先知智則必待事成而後見愚則溺於
　聞見終不自知迷亦甚矣
老子曰君好知即信時而任己棄數而用惠
物博智淺以淺贍博未之有也獨任其智失
必多矣好智窮術也好勇危亡之道也好與
則無定分上之分不定即下之望無止若多
斂即與民爲讎少取而多與其數無有故好
與來怨之道也由是觀之財不足任道術可
因明矣
　智者不爲其所不能爲强所不能則非智
　矣然則智可好乎好智則術易窮好與則
　分不定多歛民讎來怨之媒也
文子問曰古之王者以道蒞天下爲之柰何
老子曰執一無爲因天地與之變化天下大
器不可執也不可爲也爲者敗之執者失之
執一者見小也見小故能成大也無爲者守
靜也守靜故能爲天下正處大滿而不溢居
高貴而無驕處大不溢盈而不虧居上不驕
高而不危盈而不虧所以長守富也高而不
危所以長守貴也富貴不離其身禄及子孫
古之王道期於此矣
　以道蒞天下曰執一無爲何哉一則定矣
　是以古之王者因天地之變化無爲而治
　見小不棄守靜不爲大器安而天下正矣
　是故處大不溢居上不驕富貴可守子孫
　可乆
老子曰民有道所同行有法所同守義不能
相固威不能相必故立君以一之君執一即
治無常即亂君道者非所以有爲也所以無
爲也智者不以德爲事勇者不以力爲暴仁
者不以位爲惠可謂一矣一也者無適之道
也萬物之本也君數易法國數易君人以其
位達其好憎下之任懼不可勝理故君失一
基亂甚於無君也君必執一而後能羣矣
　天下雖大君以一之君一則道不待爲民
　所同行法不待變民所同守智不以德勇
　不以力仁不以惠合而一之君之道也若
　夫君數易法國數易君則甚於無君也矣
文子問曰王道有幾老子曰一而已矣文子
曰古有以道王者有以兵王者何其不一也
曰以道王者德也以兵王者亦德也用兵有
五有義兵有應兵有忿兵有貪兵有驕兵誅
暴救弱謂之義敵來加己不得已而用之謂
之應爭小故不勝其心謂之忿利人土地欲
人財貨謂之貪恃其國家之大矜其人民之
衆欲見賢於敵國者謂之驕義兵王應兵勝
忿兵敗貪兵死驕兵滅此天之道也
　道爲治本君以道王本喪亂生兵革興焉
　然則古者有以道王有以兵王雖若不同
　而同歸于有德故五兵之用唯義兵可王
　是雖兵亦道也故曰一而已矣其應兵勝
　忿兵敗貪兵死驕兵滅此戰國之事非王
　者之兵也
老子曰釋道而任智者危棄數而用才者困
故守分循理失之不憂得之不喜成者非所
爲也得者非所求也入者有受而無取出者
有授而無與因春而生因秋而殺所生不德
所殺不怨即幾於道矣
　道在乎治數關於時任智釋道用才棄數
　危困之階也惟守分循理得不喜成失不
　憂退物之入者有受無取物之出者有授
　無與因時而行生不爲德殺不爲怨則近
　乎道矣
文子間曰王者得其懽心爲之柰何老子曰
若江海即是也淡兮無味用之不既先小而
後大夫欲上人者必以其言下之欲先人者
必以其身後之天下必效其懽愛進其仁義
而無苛氣居上而民不重居前而衆不害天
下樂推而不厭雖絶國殊俗蜎飛蝡動莫不
親愛無之而不通無往而不遂故爲天下貴
　江海善下而有容故百川歸之王者法之
　以爲治容民畜衆故得百姓之懽心樂共
　推戴天下歸往矣草木昆蟲亦將欣服其
　貴可知
老子曰執一世之法籍以非傳代之俗譬猶
膠柱調瑟聖人者應時權變見形施宜世異
則事變時移則俗易論世立法隨時舉事上
古之王法度不同非故相反也時務異也是
故不法其己成之法而法其所以爲法者與
化推移聖人法之可觀也其所以作法不可
原也其言可聽也其所以言不可形也三皇
五帝輕天下細萬物齊死生同變化抱道推
誠以鏡萬物之情上與道爲友下以化爲人
今欲學其道不得其清明玄聖守其法籍行
其憲令必不能以爲治矣
　一炁運行四時更變有不容不爾者天道
　然也皇帝王伯之治不同者若出人爲實
　由天運故不可執一世之法籍而爲傳代
　之治惟隨時而舉事隨事而應變則可以
　論世立法如冬不可葛夏不可裘知天道
　者能之
文子問政老子曰御之以道養之以德無示
以賢無加以力損而執一無處可利無見可
欲方而不割廉而不劌無矜無伐御之以道
則民附養之以德則民服無示以賢則民足
無加以力則民樸無示以賢者斂也無加以
力不敢也下以聚之賂以取之儉以自全不
敢自安不下即離散弗養即背叛示以賢即
民爭加以力即民怨民離散即國勢衰民背
叛即上無威人爭則輕爲非下怨其上即位
危四者誠修正道幾矣
　古人以道德爲政後世以功力爲政以道
　德則民服而風俗淳以功力則民怨而戰
　爭起故御之以道養之以德無示以賢無
　加以力則無爲而天下治矣
老子曰上言者下用也下言者上用也上言
者常用也下言者權用也唯聖人爲能知權
言而必信期而必當天下之高行直而證父
信而死女孰能貴之故聖人論事之曲直與
之屈伸無常儀表祝即名君溺即捽父勢使
然也夫權者聖人所以獨見夫先迕而後合
者之謂權先合而後迕者不知權不知權者
善反醜矣
　上言下用經者權之體也下言上用權者
　經之用也經權相濟事無不宜唯聖人知
　權言而必信期而必當與之屈伸而審其
　迕合若夫執中無權則不能隨時而適變
　膠柱鼔瑟善反醜矣
文子問曰夫子之言非道德無以治天下也
上世之王繼嗣因業亦有無道各没其世而
無禍敗者何道以然老子曰自天子至于庶
人各自生活然其活有厚薄天下時有亡國
破家無道德之故也有道德則夙夜不懈戰
戰兢兢常恐危亡無道德則縱欲怠惰其亡
無時使桀紂修道行德湯武雖賢無所建其
功也夫道德者所以相生養也所以相畜長
也所以相親愛也所以相敬貴也夫聾蟲雖
愚不害其所愛誠使天下之民皆懷仁愛之
心禍災何由生乎夫無道而無禍害者仁未
絶義未滅也仁雖未絶義雖未滅諸侯已輕
其上矣諸侯輕上則朝廷不恭縱令不順仁
絶義滅諸侯背叛衆人力政强者陵弱大者
侵小民人以攻擊爲業災害生禍亂作其亡
無日何期無禍也
　古之治天下者道德衰而仁義次之仁義
　衰則禍亂作戰爭興焉上世嗣王如桀紂
　之主國未云亡諸侯已有輕上之心則道
　德喪而仁義衰矣故湯武起而夏商絶若
　周之幽厲視桀紂才一間耳故不免大戎
　之殺驪山之死諸侯力政强陵弱大侵小
　六國從衡與周俱亡可不鑑乎
老子曰法煩刑峻即民生詐上多事則下多
態求多即得寡禁多則勝少以事生事又以
事止事譬猶揚火而欲使無焚也以智生患
又以智備之譬猶撓水而欲求其清也
　法本以求治煩則生亂刑本以禁奸峻則
　興詐夫上多事而欲民無事者是猶强之
　飲而責其醉也則是罔民也矣安可云治
　乎
老子曰人主好仁即無功者賞有罪者釋好
刑即有功者廢無罪者及無好憎者誅而無
怨施而不德放準循繩身無與事若天若地
何不覆載合而和之君也别而誅之法也民
以受誅無所怨憾謂之道德
　好仁而不知爲政賞及無功釋及有罪猶
　能害政好刑而不知爲法廢及有功誅及
　無罪其害深矣惟至公不偏合於道德賞
　不致濫刑不致酷則百官盡職萬民服業
　天下隆平
老子曰天下是非無所定世各是其所喜而
非其所惡夫求是者非求道理也求合於己
者也去非者非去袤也去逆於心者也今吾
欲擇是而居之擇非而去之不知世之所謂
是非者也故治大國若烹小鮮曰勿撓而已
夫趣合者即言中而益親身疏而謀當即見
疑今吾欲正身而待物何知世之所從規我
者乎吾若與俗遽走猶逃雨也無之而不濡
欲在於虛則不能虛若夫不爲虛而自虛者
此所欲而無不致也故通於道者如車軸不
運於己而與轂致于千里轉於無窮之原也
故聖人體道反至不化以待化動而無爲也
　名分法理辯是非别善惡之道也不求公
　道而自取己見以是爲非以惡爲善而望
　名分正法理明難矣惟正身待物不廢公
　道猶車行陸舟行水無往而不通惡有陷
　於不平者哉
老子曰夫亟戰而數勝者則國必亡亟戰則
民罷數勝則主驕以驕主使罷民而國不亡
者寡矣主驕則恣恣則極物民罷則怨怨則
極慮上下俱極而不亡者未之有也故功遂
身退天之道也
　兵不常勝敗亦隨之反覆之道也惡可亟
　戰而求數勝哉主勝而驕民罷而戰伐國
　之斧矣兵猶火也不戢將自焚其是之謂
　歟
平王問文子曰吾聞子得道於老聃今賢人
雖有道而遭淫亂之世以一人之權而欲化
乆亂之民其庸能乎文子曰夫道德者匡袤
以爲正振亂以爲治化淫敗以爲樸醇德復
生天下安寧要在一人人主者民之師也上
者下之儀也上美之則下食之上有道德即
下有仁義下有仁義即無淫亂之世矣積德
成王積怨成亡積石成山積水成海不積而
能成者未之有也積道德者天與之地助之
鬼神輔之鳳鳥翔其庭麒麟游其郊蛟龍宿
其沼故以道蒞天下天下之德也無道蒞天
下天下之賊也以一人與天下爲讎雖欲長
乆不可得也堯舜以是昌桀紂以是亡平王
曰寡人敬聞命矣
　文子家睢與亳爲鄰乆師老子聞道故博
　平王聘而問道文子對以積德成王積怨
　成亡堯舜以是昌桀紂以是亡平王曰寡
　人敬聞命矣以是觀之平王若有志於爲
　治者也何不能修德釋怨而乃信讒懷疑
　輒誅伍氏此文子所以去楚而適越也子
　胥勸吴伐楚遂致鞭尸之辱甚矣有國者
　怨其可不釋乎

通玄眞經纉義卷之五














通玄眞經纘義卷之六非六
　　　南谷子杜道堅纂
　　上德篇
老子曰主者國之心也心治即百節皆安心
擾即百節皆亂故其身治者支體相遺也其
國治者君臣相忘也
　德一也有二焉長養萬物天之德愛養百
　姓君之德夫君者國之心君有德則心廣
　體胖氣不亂而身自治治國猶治身君臣
　相安國其有不治者乎故曰上德不德則
　是有德而不自恃以爲德是以有德
老子學於常樅見舌而守柔仰視屋樹退而
目川觀影而知持後故聖人虛無因循常後
而不先譬若積薪燎後者處上
　常樅古之聖人也老子學於常樅猶孔子
　學於老子目擊道存精神冥契故能見舌
　而守柔觀影而知持後是以聖人因循虚
　無不爭强不敢先夫是之謂上德
老子曰鳴鐸以聲自毁膏燭以明自煎虎豹
之文來射猨狖之捷來格故勇武以强梁死
辯士以智能困以智知而未能以智不知故
勇於一能察於一辭可與曲說未可與廣應
　人貴有德不貴多智智多則出乎己而反
　乎己鮮不自害虎豹之文來射猨狖之捷
　來格士之勇死於强智困於辯宜矣惟不
　以智知而以智不知者則不局於一而所
　應者廣
老子曰道以無有爲體視之不見其形聽之
不聞其聲謂之幽冥幽冥者所以論道而非
道也夫道者内視而自反故人不小覺不大
迷不小慧不大愚莫鑑於流潦而鑑於止水
以其内保之止而不外蕩月望日奪光陰不
可以承陽日出星不見不能與之爭光末不
可以强于本枝不可以大于幹上重下輕其
覆必易一淵不兩蛟一雌不二雄一即定兩
即爭玉在山而草木潤珠生淵而岸不枯蚯
蚓無筋骨之强爪牙之利上食晞堁下飲黄
泉用心一也
　道以無有爲體故可並行物以有形爲用
　故不兩立無有爲體一則定矣有形爲用
　兩則爭矣然小大有間君臣有分人君懷
　道抱德曾不我有此道之所以大德之所
　以乆也天下孰敢以爭强爲哉
清之爲明杯水可見眸子濁之爲害河水不
見太山蘭芷不爲莫服而不芳舟浮江海不
爲莫乗而沉君子行道不爲莫知而止性之
有也以清入濁必困辱以濁入清必覆傾天
二氣即成虹地二氣即泄藏人二氣即生病
陰陽不能常且冬且夏月不知晝日不知夜
川廣者魚大山高者木脩地廣者德厚故魚
不可以無餌釣獸不可以空器召山有猛獸
林木爲之不斬園有螫蟲葵藿爲之不采國
有賢臣折衝千里通於道者若車軸轉於轂
中不運於己與之致於千里終而復始轉於
無窮之原也故舉枉與直何如不得舉直與
枉勿與遂往
　水清鑑影心清鑑物明之故也濁則昏矣
　君子小人勢不兩立冬寒夏暑時不並行
　時並行則災癘生勢兩立則禍患作雖然
　爲君子者豈以小人在位道不可行而終
　不出乎
有鳥將來張羅而待之得鳥者羅之一目今
爲一目之羅則無時得鳥故事或不可前規
物或不可預慮故聖人畜道待時也欲致魚
者先通谷欲來鳥者先樹木水積而魚聚木
茂而鳥集爲魚得者非挈而入淵也爲猨得
者非負而上木也縱之所利而已足所踐者
淺然待所不踐而後能行心所知者褊然待
所不知而後能明川竭而谷虚丘夷而淵塞
唇亡而齒寒河水深而壤在山水靜則清清
則平平即易易即見物之形形不可併故可
以爲正
　知有用之用不知無用之用不可與言政
　治國者要在一人非衆人則不能治欲得
　賢而不先養士可乎是以聖人畜道待時
　得人則興未有不爲我用者也
使葉落者風揺之也使水濁者物撓之也璧
瑗之器礛儲之功也鏌鎁之斷割砥礪之力
也蝱與驥致千里而不飛無裹糧之資而不
饑狡兔得而獵犬烹高鳥盡而良弓藏名成
功遂身退天道然也怒出於不怒爲出於不
爲視於無有則得所見聽於無聲即得所聞
飛鳥反鄉兔走歸窟狐死首丘寒螿得木各
依其所生也
　道可獨行事不可以獨擅人健走日不百
　里而罷得良馬則千里可致怒出於不怒
　文武所以安天下之民爲出於不爲堯舜
　所以成垂衣之治爲國家而善用人者民
　孰不知歸乎
水火相憎鼎鬲在其間五味以和骨肉相愛
也讒人間之父子相危犬豕不擇器而食愈
肥其體故近死鳳凰翔於千仞莫之能致椎
固於枘而不能自椓目見百步之外而不能
見其眥因高爲山即安而不危因下爲淵則
魚鼈歸焉溝池潦即溢旱即枯河海之源淵
深而不竭聾無耳而目不可以蔽精於明也
瞽無目而耳不可以蔽精於聽也混混之水
濁可以濯吾足乎泠泠之水清可以濯吾纓
乎䋤之爲縞也或爲冠或爲□冠即戴枝之
□即足蹍之
　人無常是物無常非氣順則合氣逆則離
　火炎上水潤下鼎鬲和之即既濟之功成
　父王慈子主孝讒人間之即參商之怨起
　犬豕體肥近於死鳳凰高飛莫能致清斯
　濯纓濁斯濯足不能潔己而爲物污者可
　不審諸
金之勢勝木一刃不能殘一林土之勢勝水
一匊不能塞江河水之勢勝火一酌不能救
一車之薪冬有雷夏有雹寒暑不變其即霜
雪麃麃日出而流傾易覆也倚易軵也幾易
助也溼易雨也蘭芷以芳不得見霜蟾蜍辟
兵壽在五月之望精泄者中易殘華非其時
者不可食
　生剋制伏固有定分力小任大未有不返
　受其制者木勝金水勝土火勝水終非其
　性夫冬雷夏雹終非其時曾不朝夕之乆
　人其可不自量乎
舌之於齒孰先弊焉繩之與矢孰先折焉使
影曲者形也使響濁者聲也與死同病者難
爲良醫與亡國同道者不可爲忠謀使倡吹
竿使工捻竅雖中節不可使决君形亡焉聾
者不歌無以自樂盲者不觀無以接物步於
林者不得直道行於險者不得履繩海内其
所出故能大
　處非其地依非其人難矣哉齒剛先缺矢
　勁先折與死同病難於爲良醫與亡國同
　道不可爲忠謀君不用道而臣强之謀出
　二心功可成乎
日不並出狐不二雄神龍不匹猛獸不羣鷙
鳥不雙蓋非橑不蔽日輪非軸不追疾橑輪
未足恃也張弓而射非弦不能發發矢之爲
射十分之一飢馬在廐漠然無聲投芻其旁
爭心乃生三寸之管無當天下不能滿十石
而有塞百斗而足循繩而斷即不過縣衡而
量即不差縣古法以類有時而遂杖格之屬
有時而施是而行之謂之斷非而行之謂之
亂
　日不並出神龍不匹猛獸不羣況於人乎
　橑以張蓋軸以轉輪君臣相資之道也饑
　馬爭芻賞不可濫循繩而斷法無過差古
　法杖格用之以時在乎行之者耳
農夫勞而君子養愚者言而智者擇見之明
白處之如玉石見之黯黣必留其謀百星之
明不如一月之光十牖畢開不如一户之明
蝮蛇不可爲足虎不可爲翼今有六尺之席
卧而越之下才不難立而踰之上才不易勢
施異也助祭者得嘗救鬭者得傷蔽於不祥
之木爲雷霆所撲日月欲明浮雲蔽之河水
欲清沙土穢之叢蘭欲脩秋風敗之人性欲
平嗜欲害之蒙塵而欲無眯不可得潔黄金
龜紐賢者以爲佩土壤布地能者以爲富故
與弱者金玉不如與之尺素
　農夫不勞君子無以養君子不治農夫其
　能安乎蛇無足虎無翼不可兩得浮雲蓋
　日失不在己嗜欲害性病不在人
轂虛而中立三十輻各盡其力使一輻獨入
衆輻皆棄何近遠之能至橘柚有鄉萑葦有
叢獸同足者相從游鳥同翼者相從翔欲觀
九州之地足無千里之行無政教之源而欲
爲萬民上者難矣兇兇者獲提提者射故大
白若辱廣德若不足君子有酒小人鞭缶雖
不可好亦可以醜
　皇極居中資八輔而後建車轂虚中籍衆
　輻而後行天子中天下而立位萬民之上
　而無政教之源是猶無千里之足欲觀九
　州之地其何以行之惟正位端居百官分
　職不下堂而天下治矣
人之性便衣縣帛或射之即被甲爲所不便
以得其便也三十輻共一轂各直一鑿不得
相入猶人臣各守其職也善用人者若蚈之
足衆而不相害若舌之與齒堅柔相磨而不
相敗石生而堅芷生而方少而有之長而逾
明扶之與提謝之與讓得之與失諾之與己
相去千里
　作事有法事無不成用人有方人無不濟
　車轂之各直一鑿明官事之各有守也蚈
　足衆而不相害由用得其宜矣石堅芷芳
　隨其材而用之則賢者明愚者力成功一
　也
再生者不穫華太早者不須霜而落汙其準
粉其顙腐鼠在阼燒熏於堂入水而憎濡懷
臭而求芳雖善者不能爲工冬冰可拆夏木
可結時難得而易失木方盛終日采之而復
生秋風下霜一夕而零質的張而矢射集林
木茂而斧斤入非或召之也形勢之所致乳
犬之噬虎伏鷄之搏貍恩之所加不量其力
夫待利而登溺者必將以利溺之矣舟能浮
能沉愚者不知足焉驥驅之不進引之不止
人君不以求道里
　時難得而易失民易困而難蘇故物再生
　者實不逮穫華太早者落不待霜時不順
　也的張而矢集林茂而斧入勢之所致乳
　犬噬虎伏鷄搏貍情之所使舟腐而載則
　沉驥疲而驅則斃民其可重困乎
水雖平必有波衡雖正必有差尺雖齊必有
危非規矩不能定方圓非準繩無以正曲直
用規矩者亦有規矩之心太山之高倍而不
見秋毫之末視之可察竹木有火不鑽不熏
土中有水不掘不出矢之疾不過二里跬步
不休跛鼈千里累土不止丘山從成臨河欲
魚不若歸而織網弓先調而後求勁馬先順
而後求良人先信而後求能巧冶不能消木
良匠不能斷冰物有不可如之何君子不留
意使人無渡河可使河無波不可無曰不辜
甑終不墮井矣
　水平不能無波衡正不能無差心其可不
　愼諸君子之禮義廉恥猶匠石之規矩準
　繩也弓先調而後求勁馬先順而後求良
　人不先之以信能者其可致乎故君子爲
　其所可爲而不爲其所無奈何
刺我行者欲我交呰我貨者欲我市行一棋
不足以見知彈一弦不足以爲悲今有一炭
然掇之爛指相近也萬石俱熏去之十步而
不死同氣而異積也有榮華者必有愁悴上
有羅紈下必有麻纘木大者根瞿山高者基
扶
　苦語利行苦藥利病刺我行者欲我交君
　子循義也呰我貨者欲我市小人徇利也
　人之福不可過服不必侈木大者根瞿山
　高者基扶民富則國昌矣
老子曰皷不藏聲故能有聲鏡不没形故能
有形金石有聲不動不鳴管簫有音不吹無
聲是以聖人内藏不爲物唱事來而制物至
而應天行不已終冇復始故能長乆輪得其
所轉故能致遠天行一不差故無過矣天氣
下地氣上陰陽交通萬物齊同君子用事小
人消亡天地之道也天氣不下地氣不上陰
陽不通萬物不昌小人得勢君子消亡五穀
不植道德内藏天之道裒多益寡地之道損
高益下鬼神之道驕溢與下人之道多者不
與聖人之道卑而莫能上也
　心不藏物故能應物皷不藏聲故能應聲
　不扣而鳴則爲怪矣是以聖人内藏不爲
　物唱應之而已天地交通萬物齊同此明
　良會遇而君子用事之時也一或反此則
　是小人得勢之日矣惟聖人居高聽卑而
　不自滿無以上之
天明日明而後能照四方君明臣明域中乃
安域有四明乃能長乆明其施明者明其化
也天道爲文地道爲理一爲之和時爲之使
以成萬物命之曰道大道坦坦去身不遠修
之於身其德乃眞修之於物其德不絶天覆
萬物施其德而養之與而不取故精神歸焉
與而不取者上德也是以有德高莫高於天
也下莫下於澤也天高澤下聖人法之尊卑
有叙天下定矣地載萬物而長之與而取之
故骨骸歸焉與而取者下德也下德不失德
是以無德地承天故定寧地定寧萬物形地
廣厚萬物聚定寧無不載廣厚無不容地勢
深厚水泉入聚地道方廣故能乆長聖人法
之德無不容
　君天道臣地道天尊地卑君臣之分定矣
　君明臣明照于四方豈非堯之光宅天下
　百姓昭明者乎故法天傚地以成萬物者
　道也養之與之而不取者上德也與而取
　之德斯下矣
陰難陽萬物昌陽服陰萬物湛物昌無不贍
也物湛無不樂也物樂則無不治矣陰害物
陽自屈陰進陽退小人得勢君子避害天道
然也陽氣動萬物緩而得其所是以聖人順
陽道夫順物者物亦順之逆物者物亦逆之
故不失物之情性污澤盈萬物節成污澤枯
萬物節荂故雨澤不行天下荒亡陽上而復
下故爲萬物主不長有故能終而復始終而
復始故能長乆能長乆故爲天下母陽氣蓄
而後能施陰氣積而後能化未有不蓄積而
後能化者也故聖人愼所積陽滅陰萬物肥
陰滅陽萬物衰故王公尚陽道則萬物昌尚
陰道則天下亡陽不下陰萬物不成君不下
臣德化不行故君下臣則聰明不下臣則闇
聾
　陽生陰殺故君子好生小人好殺也王公
　尚陽道則萬物昌尚陰道則天下亡陽貴
　下陰故君下臣則聰明而國理不下臣則
　闇聾而德化不行
日出於地萬物蕃息王公居民上以明道德
日入於地萬物休息小人居民上萬物逃匿
雷之動也萬物啓雨之潤也萬物解大人施
行有似於此陰陽之動有常節大人之動不
極物雷動地萬物緩風揺樹草木敗大人去
惡就善民不遠徙故民有去就也去尤甚就
少愈風不動火不出大人不言小人無述火
之出也必待薪大人之言必有信有信而眞
何往不成河水深壤在山丘陵高下入淵陽
氣盛變爲陰陰氣盛變爲陽故欲不可盈樂
不可極忿無惡言怒無作色是謂計得火上
炎水下流聖人之道以類相求聖人偯陽天
下和同偯陰天下溺沉
　天之日其人之君乎日出於地王公居民
　上萬物蕃息日入於地小人居民上萬物
　逃匿陰陽之動有常節故歲不亂時大人
　之動不極物故民不遠徙物極則變欲不
　可盈陰陽天也治亂則關乎人
老子曰積薄成厚積卑成高君子日汲汲以
成煇小人日快快以至辱其消息也雖未能
見故見善如不及宿不善如不祥苟向善雖
過無怨苟不向善雖忠來惡故怨人不如自
怨勉求諸人不如求諸己聲自召也類自求
也名自命也人自官也無非己者操鋭以刺
操刃以擊何怨於人故君子愼其微萬物負
陰而抱陽冲氣以爲和和居中央是以木實
生於心草實生於莢卵胎生於中央不卵不
胎生而須時地平則水不流輕重均則衡不
傾物之生化也有感以然
　陰陽感而成中和故萬物生君臣合而得
　中道故萬姓寧是以君子和其心志日汲
　汲以成輝小人汨其天和日快快以至辱
　故君子愼微正諸心而自求諸己我不怨
　人人亦無怨焉
老子曰山致其高而雲雨起焉水致其深而
蛟龍生焉君子致其道而德澤流焉夫有陰
德者必有陽報有隱行者必有昭名樹黍者
不穫稷樹怨者無報德
　爲善而人不知謂之至善爲惡而人不知
　謂之至惡山藏雲而成雨露澤藏水而生
　蛟龍君子懷其道而澤流於世俗有陰德
　者必有陽報天祐之也有隱行者必有昭
　名人推之也惟有天德者知之

通玄眞經纘義卷之六
通玄眞經纘義卷之七非七
　　　南谷子杜道堅纂
　　微明篇
老子曰道可以弱可以强可以柔可以剛可
以陰可以陽可以幽可以明可以包裹天地
可以應待無方知之淺不知之深知之外不
知之内知之粗不知之精知之乃不知不知
乃知之孰知知之爲不知不知之爲知乎夫
道不可聞聞而非也道不可見見而非也道
不可言言而非也孰知形之不形者乎故天
下皆知善之爲善也斯不善矣知者不言言
者不知
　微明者其道乎視不以目聽不以耳得之
　天而著之心故能包裹天地應待無方不
　可以智知力求惟知不知爲不爲言不言
　則得之矣
文子問曰人可以微言乎老子曰何爲不可
唯知言之謂乎夫知言之謂者不以言言也
爭魚者濡逐獸者趨非樂之也故至言去言
至爲去爲淺知之人所爭者末矣言有宗事
有君夫唯無知是以不吾知
　道不可言可言即物言固非道非言不明
　文子問人可以微言乎老子語以唯知言
　爲可則是言而不言不言而言者矣爭魚
　逐獸是不知言者執於言而著於物則所
　爭者末矣安得去言去爲之人而與之言
　哉
文子問曰爲國亦有法乎老子曰今夫挽車
者前呼邪軤後亦應之此挽車勸力之歌也
雖鄭衛胡楚之音不若此之義也治國有禮
不在文辯法令滋章盜賊多有
　有國家者猶天地也天不言而四時行地
　不語而百物生文子問爲國之法老子語
　以挽車之歌前呼後應亦猶聖人先天弗
　違後天奉時之意治國有禮初不在於文
　華之辯不知治體而滋章其法令者適以
　爲盜法賊民之資
老子曰道無正而可以爲正譬若山林而可
以爲材材不及山林山林不及雲雨雲雨不
及陰陽陰陽不及和和不及道道者所謂無
狀之狀無物之象也無達其意天地之間可
陶冶而變化也
　道無正形物隨而形觀山林變而至於雲
　雨陰陽之和則知凡天地間之無形無象
　者皆可陶冶而變化道其神矣夫
老子曰聖人立教施政必察其終始見其造
恩故民知書即德衰知數而仁衰知劵契而
信衰知機械而實衰瑟不鳴而二十五弦各
以其聲應軸不運於己而三十輻各以其力
旋弦有緩急然後能成曲車有勞佚然後能
致遠使有聲者乃無聲也使有轉者乃無轉
也上下異道易治即亂位高而道大者從事
大而道小者凶小德害義小善害道小辯害
治苛悄傷德大正不險故民易導至治優游
故下不賊至忠復素故民無僞匿
　聖人立教施政弗獲己也必察其始終行
　其所無事而已知書數劵契機械則是有
　心於事德仁信實衰矣君藉臣以爲治猶
　瑟之有聲輻之致遠執要用大則無不治
　之世矣
老子曰相坐之法立即百姓怨减爵之令張
即功臣叛故察於刀筆之迹者不知治亂之
本習於行陣之事者不知廟戰之權聖人見
福於重關之内慮患於冥冥之外愚者惑於
小利而忘大害故事有利於小而害於大得
於此而忘於彼故仁莫大於愛人智莫大於
知人愛人即無怨刑知人即無亂政
　治不可以多事法不可以數變事多變數
　則百姓怨功臣叛上有以召之矣治亂之
　本廟戰之權聖人玄鑒於無形之表是必
　有先見之明也
老子曰江河之大溢不過三日飄風暴雨日
中不出須臾止德無所積而不憂者亡其及
也夫憂者所以昌也喜者所以亡也故善者
以弱爲强轉禍爲福道冲而用之又不滿也
　國之苛政横出猶江河之大溢風雨之暴
　作曾不少乆亡其及矣惟憂無德而知變
　者尚可轉禍爲福以弱爲强其不可自滿
　也明矣
老子曰清靜恬和人之性也儀表規矩事之
制也知人之性即自養不悖知事之制則其
舉措不亂發一號散無競總一管謂之心見
本而知末執一而應萬謂之術居知所以行
知所之事知所乗動知所止謂之道使人高
賢偁譽己者心之力也使人卑下誹謗己者
心之過也言出於口不可禁於人行發於近
不可禁於遠事者難成易敗名者難立易廢
凡人皆輕小害易微事以至於大患夫禍之
至也人自生之福之來也人自成之禍與福
同門利與害同鄰自非至精莫之能分是故
智慮者禍福之門户也動靜者利害之樞機
也不可不愼察也
　天理人欲同乎一心君子小人由乎一己
　亦同出而異名者耶執一而應萬謂之術
　見動而知止謂之道言出乎口行發乎心
　夫禍福利害有如影響自非至精孰能分
　之可不察諸己而愼諸心乎
老子曰人皆知治亂之機而莫知全生之具
故聖人論世而爲之事推事而爲之謀聖人
能陰能陽能柔能剛能弱能强隨時動靜因
資而立功睹物往而知其反事一而察其變
化即爲之象運則爲之應是以終身行之無
所困故事或可言而不可行者或可行而不
可言者或易爲而難成者或難成而易敗者
所謂可行而不可言者取捨也可言而不可
行者僞詐也易爲而難成者事也難成而易
敗者名也此四者聖人之所留心也明者之
所獨見也
　時有治亂政存乎人知治亂之機而莫知
　全生之具者失在人而不在時也聖人隨
　時動靜察其所變終身行之而無所困當
　時而秉政者惡可自隋而不知全生之具
　耶
老子曰道者敬小微動不失時百射重戒禍
乃不滋計福不及慮禍過之同日被霜蔽者
不傷愚者有備與智者同功夫積愛成福積
憎成禍人皆知救患莫知使患無生夫使患
無生易施於救患難今人不務使患無生而
務施救於患雖神人不能爲謀患禍之所由
來萬萬無方聖人深居以避患靜默以待時
小人不知禍福之門動而陷於刑雖曲爲之
備不足以全身故上士先避患而後就利先
遠辱而後求名故聖人常從事於無形之外
而不留心於已成之内是以禍患無由至非
譽不能塵垢
　夫道者敬小微動不失時謹初也愚者有
　備與智者同功人之禍患不能弭於前而
　求救於後者雖神人不能爲謀故上士以
　避患遠辱爲先而名之與利則置之後而
　毋必禍患何從而至非譽何從而塵垢之
　哉
老子曰凡人之道心欲小志欲大智欲圓行
欲方能欲多事欲少所謂心小者慮患未生
戒禍愼微不敢縱其欲也志大者兼包萬國
一齊殊俗是非輻輳中爲之轂也智圓者終
始無端方流四遠淵而不竭也行方者立直
而不撓素白而不汙窮不易操達不肆志也
能多者文武備具動靜中儀舉措廢置曲得
其宜也事少者秉要以偶衆執約以治廣處
靜以持躁也故心小者禁於微也志大者無
不懷也智圓者無不知也行方者有不爲也
能多者無不治也事少者約所持也故聖人
之於善也無小而不行其於過也無微而不
改行不用巫覡而鬼神不敢先可謂至貴矣
然而戰戰慄慄日愼一日是以無爲而一之
誠也愚人之智固已少矣而所爲之事又多
故動必窮故以正教化其勢易而必成以袤
教化其勢難而必敗舍其易而必成從事於
難而必敗愚惑之所致
　志欲大而心欲小智欲圓而行欲方能欲
　多而事欲少斯六者凡人之不可不勉也
　志大則物無不容心小則幾微必戒智圓
　則事無不通行方則直而不撓能多則爲
　無不成事少則約而有守夫聖人之行不
　用巫覡而鬼神不敢先一之以誠而已
老子曰福之起也縣縣禍之生也紛紛禍福
之數微而不可見聖人見其始終故不可不
察明主之賞罰非以爲己以爲國也適於己
而無功於國者不施賞焉逆於己而便於國
者不加罰焉故羲載乎宜謂之君子遺義之
宜謂之小人通智得而不勞其次勞而不病
其下病而益勞古之人味而不舍也今之人
舍而不味也紂爲象箸而箕子啼魯以偶人
葬而孔子歎見其所始即知其所終
　禍福之機有開必先可不察歟賞罰人主
　之大柄非以爲己以爲國也君子小人有
　義利之間治而不勞政之上也勞而不病
　政之次也病而益勞政斯下矣夫箕子之
　泣象箸孔子之歎偶人國有不待終而知
　其亡
老子曰仁者人之所慕也義者人之所高也
爲人所慕爲人所高或身死國亡者不周於
時也故知仁義而不知世權者不達於道也
五帝貴德三王用義五伯任力今取帝王之
道施五伯之世非其道也故善否同非譽在
俗趨行等逆順在時知天之所爲知人之所
行即有以經於世矣知天而不知人即無以
與俗交知人而不知天無以與道游直志適
情即堅强賊之以身役物即陰陽食之
　道之不行也我知之矣時異故也五帝貴
　德三王用義五伯任力當五伯之世而施
　帝王之道者不知於時也不知時則是不
　知天不知人矣何以經於世哉
得道之人外化而内不化外化所以知人也
内不化所以全身也故内有定一之操而外
能屈伸與物推移萬舉而不陷所貴乎道者
貴其龍變也守一節推一行雖以成滿猶不
易拘於小好而塞於大道道者寂寞以虚無
非有爲於物也不以有爲於己也是故舉事
而順道者非道者之所爲道之所施也
　龍虎變化大人之道也得道之人與物推
　移而不陷是故老子有猶龍之稱夫體道
　虚無外不有於物内不有於己道無不施
　天下化矣
天地之所覆載日月之所照明陰陽之所煦
雨露之所潤道德之所扶皆同一和也是故
能戴大圓者履大方鏡太清者視大明立太
平者處大堂能游於冥冥者與日月同光無
形而生於有形是故眞人託期於靈臺而歸
居於物之初視於冥冥聽於無聲冥冥之中
獨有曉焉寂寞之中獨有照焉其用之乃不
用不用而後能用之也其知之乃不知不知
而後能知之也
　和也者天下之達道也天之覆地之載同
　乎一和而已王者戴圓履方處大堂而立
　太平者和其可失乎眞人歸居於物之初
　必有獨見於冥冥之中是故用有不用而
　後能用知有不知而後能知夫是之謂大
　和
道者物之所道也德者生之所扶也仁者積
恩之證也義者比於心而合於衆適者也道
滅而德興德衰而仁義生故上世道而不德
中世守德而不懷下世繩繩而恐失仁義故
君子非義無以生失義即失其所以生小人
非利無以活失利則失其所以活故君子懼
失義小人懼失利觀其所懼禍福異矣
　道德仁義裂而皇帝王伯分世變使之然
　也道以導之德以生之仁以恩之義以宜
　之四代之治固若不同而其君臣有分則
　一焉夫道而不德者皇德而不懷者帝恐
　失仁義者王義失其宜智詐興矣
老子曰事或欲利之適足以害之或欲害之
乃足以利之夫病温而强餐之熱病渴而强
飲之寒此衆人之所養也而良醫所以爲病
也快於目說於心愚者之所利有道者之所
避聖人者先迕而後合衆人先合而後迕故
禍福之門利害之反不可不察也
　事有欲利而害欲害而利非人力之所可
　必者物或使之也是故先迕而後合者聖
　人之道先合而後迕者衆人之道禍福倚
　伏利害相反其不可不察也如此
老子曰有功離仁義者即見疑有罪有仁義
者必見信故仁義者事之常順也天下之尊
爵也雖謀得計當慮患解圖國存其事有離
仁義者其功必不遂也言雖無中於策其計
無益於國而心周於君合於仁義者身必存
故曰百言百計常不當者不若舍趨而審仁
義也
　仁義者道之孫德之子歟四者若不相及
　而未嘗相離故仁義天下之尊爵也貴以
　身爲天下者可不舍趨而審諸仁義乎
老子曰教本乎君子小人被其澤利本乎小
人君子享其功使君子小人各得其宜即通
功易食而道達矣人多欲即傷義多憂即害
智故治國樂所以存虐國樂所以亡水下流
而廣大君下臣而聰明君不與臣爭而治道
通故君根本也臣枝葉也根本不美而枝葉
茂者未之有也
　君子小人均是人也爲君子而教不被於
　小人何德以資小人之養哉治國樂其存
　虐國樂其亡君善下而不爭則羣臣獻其
　忠柢固根深而國安矣
老子曰慈父之愛子者非求其報不可内解
於心聖主之養民非爲己用也性不能己也
及恃其力賴其功勳而必窮有以爲即恩不
接矣故用衆人之所愛即得衆人之力舉衆
人之所喜即得衆人之心故見其所始即知
其所終
　父子之心天性也父之愛子君之養民一
　有望報之心恩其失矣是故因其利而利
　之則得衆人之力推其善而善之則得衆
　人之心子其有不孝臣其有不忠乎
老子曰人以義愛黨以羣强是故德之所施
者博即威之所行者遠義之所加者薄即武
之所制者小
　君以天下爲心人以義愛則忠孝乃興黨
　以羣强則奸雄遂起安危所繫可不察而
　辯之
老子曰以不義而得之又不布施患及其身
不能爲人又無以自爲可謂愚人無以異於
梟愛其子故持而盈之不如其已揣而鋭之
不可長保德之中有道道之中有德其化不
可極陽中有陰陰中有陽萬事盡然不可勝
明福至祥存禍至祥先見祥而不爲善即福
不來見不祥而行善即禍不至利與害同門
禍與福同鄰非神聖莫之能分故曰禍兮福
所倚福兮禍所伏孰知其極
　禍福倚伏如影隨形貨倍而入必倍而出
　善積而不善用如畜梟爲子寡不自害利
　害之機反兮覆兮非神聖莫之能知
人之將疾也必先甘魚肉之味國之將亡也
必先惡忠臣之語故疾之將死者不可爲良
醫國之將亡者不可爲忠謀修之身然後可
以治民居家理然後可移於官長故曰修之
身其德乃眞修之家其德乃餘修之國其德
乃豐民之所以生活衣與食也事周於衣食
則有功不周於衣食則無功事無功德不長
故隨時而不成無更其刑順時而不成無更
其理時將復起是謂道紀
　國非民不立民非食不生不易之理也是
　故民足於衣食則可活不足於衣食則罔
　功功不立則德不長矣
帝王富其民霸王富其地危國富其吏治國
若不足亡國囷倉虚故曰上無事而民自富
上無爲而民自化超師十萬日費千金師旅
之後必有凶年故兵者不祥之器也非君子
之寳也和大怨必有餘怨柰何其爲不善也
古者親近不以言說來遠不以言使近者悦
遠者來與民同欲即和與民同守即固與民
同念者知得民力者富得民譽者顯行有召
寇言有致禍無先人言後人而已附耳之語
流聞千里言者禍也舌者機也出言不當駟
馬不追
　無古今治亂而不易者土宇也古之今之
　或治或亂而不一者君民也帝王富其民
　霸王富其地危國富其吏治國若不足亡
　國囷倉虛是故唐虞之代天下往戰國之
　世無富民
昔者中黄子曰天有五方地有五行聲有五
音物有五味色有五章人有五位故天地之
間有二十五人也上五有神人眞人道人至
人聖人次五有德人賢人智人善人辯人中
五有公人忠人信人義人禮人次五有士人
工人虞人農人商人下五有衆人奴人愚人
肉人小人上五之與下五猶人之與牛馬也
聖人者以目視以耳聽以口言以足行眞人
者不視而明不聽而聰不行而從不言而公
故聖人所以動天下者眞人未嘗過焉賢人
所以矯世俗者聖人未嘗觀焉所謂道者無
前無後無左無右萬物玄同無是無非
　中黄子者古之眞人歟其言曰人有五位
　位各五等合之凡二十有五焉最上者神
　人最下者小人所謂上五之與下五猶人
　之與牛馬謂小人違道悖德若馬牛而襟
　裾耳聖人不及眞人賢人不及聖人惟其
　造道有淺深故品亦隨之



通玄眞經纉義卷之七










通玄眞經纘義卷之八非八
　　　南谷子杜道堅纂
　　自然篇
老子曰清虚者天之明也無爲者治之常也
去恩惠舍聖智外賢能廢仁義滅事故棄佞
辯禁姦僞即賢不肖者齊於道矣靜即同虚
即通至德無爲萬物皆容虛靜之道天長地
乆神微周盈於物無宰
　自然者天理不自然者人欲夫清虚而明
　天之自然無爲而治人之自然也自然則
　賢不肖者齊於道矣是以聖人神而明之
　光宅天下而物無宰焉
十二月運行周而復始金木水火土其勢相
害其道相待故至寒傷物無寒不可至暑傷
物無暑不可故可與不可皆可是以大道無
所不可可在其理見可不趨見不可不去可
與不可相爲左右相爲表裏凡事之要必從
一始時爲之紀自古及今未嘗變易謂之天
理上執大明下用其光道生萬物理於陰陽
化爲四時分爲五行各得其所與時往來法
度有常下及無能上道不傾羣臣一意天地
之道無爲而備無求而得是以知其無爲而
有益也
　宇宙之間造化流行而不息者氣而已有
　神焉莫可得而識也一爲之始時爲之紀
　古今不忒是謂天理道生萬物法度有常
　有物主之莫知或使是以道之尊而德之
　貴
老子曰樸至大者無形狀道至大者無度量
故天圜不中規地方不中矩往古來今謂之
宙四方上下謂之宇道在其中而莫知其所
故見不遠者不可與言大知不博者不可與
論至夫禀道與物通者無以相非故三皇五
帝法籍殊方其得民心一也若夫規矩勾繩
巧之具也而非所以爲巧也故無絃雖師文
不能成其曲徒絃即不能獨悲故絃悲之具
也非所以爲悲也至於神和游於心手之間
放意寫神論變而形於絃者父不能以教子
子亦不能受之於父此不傳之道也故肅者
形之君也而寂寞者音之主也
　樸大無形道大無量天圓地方道在其中
　故三皇五帝法籍殊方其得民心一也若
　夫規矩勾繩則是爲巧之具非所以爲巧
　矣師文之琴有類乎是
老子曰天地之道以德爲主道爲之命物以
自正至微甚内不以事貴故不待功而立不
以位爲尊不待名而顯不須禮而莊不用兵
而强故道立而不教明照而不察道立而不
教者不奪人能也明照而不察者不害其事
也
　古人質樸其俗同故不待教後人澆漓其
　俗異故聖人憂道之不明而教立天天地
　之道以德爲主而道爲之命物各自正自
　然而已聖人何庸心哉
夫教道者逆於德害於物故陰陽四時金木
水火土同道而異理萬物同情而異形知者
不相教能者不相受故聖人立法以導民之
心各使自然故生者無德也死者無怨也天
地不仁以萬物爲芻狗聖人不仁以百姓爲
芻狗夫慈愛仁義者近狹之道也狹者入大
而迷近者行遠而惑聖人之道入大不迷行
遠不惑常虛自守可以爲極是謂天德
　古之教者以道今之教者以利此道之所
　以不行也夫聖人立法以導民心使各安
　其自然之分生者自生死者自死德怨何
　有哉
老子曰聖人天覆地載日月照臨陰陽和四
時化懷萬物而不同無故無新無疏無親故
能法天也天不一時地不一財人不一事故
緒業多端趨行多方故用兵者或輕或重或
貪或廉四者相反不可一也輕者欲發重者
欲止貪者欲取廉者不利非其有也故勇者
可令進鬥不可令持堅重者可令固守不可
令陵敵貪者可令攻取不可令分財廉者可
令守分不可令進取信者可令持約不可令
應變五者聖人兼用而材使之夫天地不懷
一物陰陽不產一類故海不讓水潦以成其
大山林不讓枉撓以成其崇聖人不辭負薪
之言以廣其名夫守一隅而遺萬方取一物
而棄其餘即所得者寡而所治者淺矣
　天之命者一氣感不同性隨質異變有萬
　殊不可率而齊也聖人憲天法道不以殊
　方異俗爲之間而覆之載之養之育之一
　而已矣
老子曰天之所覆地之所載日月之所照形
殊性異各有所安樂所以爲樂者乃所以爲
悲也安所以爲安者乃所以爲危也故聖人
養牧民也使各便其性安其居處其宜爲其
所能周其所適施其所宜如此則萬物一齊
無由相過天下之物無貴無賤因其所貴而
貴之物無不貴因其所賤而賤之物無不賤
故不尚賢者言不放魚於木不沉鳥於淵
　善牧民者不一其法形殊性異各有所安
　反而置之則生道失矣然則莊周之謂齊
　物論者豈齊物哉齊物理也天之生物各
　因其材而篤之
昔堯之治天下也舜爲司徒契爲司馬禹爲
司空后稷爲田疇奚仲爲工師其導民也水
處者漁林處者採谷處者牧陸處者田地宜
其事事宜其械械宜其材臯澤織網陵阪耕
田如是則民得以所有易所無以所工易所
拙是以離叛者寡聽從者衆若風之過蕭忽
然而感之各以清濁應物莫不就其所利避
其所害是以鄰國相望鷄狗之音相聞而足
迹不接於諸侯之境車軌不結於千里之外
皆安其居也故亂國若盛治國若虛亡國若
不足存國若有餘虛者非無人也各守其職
也盛者非多人也皆徼於末也有餘者非多
財也欲節而事寡也不足者非無貨也民鮮
而費多也故先王之法非所作也所因也其
禁誅非所爲也所守也上德之道也
　古之君天下者君逸臣勞無爲而治堯之
　時舜爲司徒契爲司馬禹爲司空百官分
　職各以其能惟官得其人則民安其處功
　成事遂百姓皆謂我自然
老子曰以道治天下非易人性也因其所有
而條暢之故因即大作即小古之瀆水者因
水之流也生稼者因地之宜也征伐者因民
之欲也能因則無敵於天下矣物必有自然
而後人事有治也故先王之制法因人之性
而爲之節文無其性不可使順教有其性無
其資不可使遵道人之性有仁義之資其非
聖人爲之法度不可使向方因其所惡以禁
姦故刑罰不用威行如神因其性即天下聽
從拂其性即法度張而不用
　聖人因人性而設教觀風俗以爲治民之
　所好好之民之所惡惡之是以民心歸往
　而無敵於天下矣
道德者功名之本也民之所懷也民懷之則
功名立古之善爲君者法江海江海無爲以
成其大窊下以成其廣故能長乆爲天下谿
谷其德乃足無爲故能取百川不求故能得
不行故能至是以取天下而無事不自貴故
富不自見故明不自矜故長處不有之地故
爲天下王不爭故莫能與之爭終不爲大故
能成其大江海近於道故能長乆與天地相
保王公修道功成不有不有即强固强固而
不以暴人道深即德深德深即功名遂成此
謂玄德深矣遠矣其與物反矣
　道德非釣名之具而名隨之古之善爲君
　者守無爲之德處不爭之地功成不有故
　能與天地相爲長乆
天下有始莫知其理唯聖人能知所以非雄
非雌非北非牡生而不死天地以成陰陽以
形萬物以生故陰之與陽有圓有方有短有
長有存有亡道爲之命幽沉而無事於心甚
微於道甚當死生同理萬物變化合於一道
簡生忘死何往不壽去事與言順無爲也守
道周密於物不宰至微無形天地之始萬物
周於道而殊於形至微無物故能周恤至大
無外故爲萬物蓋至細無内故爲萬物貴道
以存生德以安形至道之度去好去惡無有
知故易意和心無與道迕夫天地專而爲一
分而爲二反而合之上下不失專而爲一分
而爲五反而合之必中規矩夫道至親不可
䟽至近不可遠求之遠者往而復反
　能知古始是謂道紀道其天下之始乎無
　形而大不言而信變化無方莫知其理唯
　聖人知之是以日應萬機無與道迕反而
　合之爲道之紀
老子曰帝者有名莫知其情帝者貴其德王
者尚其義霸者通於理聖人之道於物無有
通狹然後任智德薄然後任刑明淺然後任
察任智者心中亂任刑者上下怨任察者不
求善以事上即弊是以聖人因天地以變化
其德乃天覆而地載道之以時其養乃厚厚
養即治雖有神聖夫何以易之去心知省刑
罰反清靜物將自正
　開物之初帝者爲誰太古三皇民如嬰兒
　呼吸太和無思無爲上古三皇民如孩提
　含哺鼓腹爲無所爲下古三皇民童時樸
　散道行爲所以爲庖生粒食天下親之五
　帝貴德天下譽之三王尚義天下畏之五
　伯失理天下侮之玄聖不作素王述之立
　言垂教爲萬世師聖人復起無以易之
道之爲君如尸儼然玄默而天下受其福一
人被之不褒萬人被之不褊是故重爲惠重
爲暴即道迕矣爲惠者布施也無功而厚賞
無勞而高爵即守職者懈於官而游居者亟
於進矣夫暴者妄誅無罪而死亡行道者而
被刑即修身者不勸善而爲袤行者輕犯上
矣故爲惠者即生姦爲暴者即生亂姦亂之
俗亡國之風也故國有誅者而主無怒也朝
有賞者而君無與也誅者不怨君罪之當也
賞者不德上功之至也民知誅賞之來皆生
於身故務功修業不受賜於人是以朝廷蕪
而無迹田埜辟而無穢故太上下知有之
　春生秋殺天之道也人主法天行道爲臣
　子者知所懲勸刑賞之來皆由自己莫不
　務功修業無僥倖之心朝廷正而田野闢
　太上之風宜可復矣
王道者處無爲之事行不言之教清靜而不
動一定而不揺因循任下責成而不勞謀無
失策舉無過事言無文章行無儀表進退應
時動靜循理美醜不好憎賞罰不喜怒名各
自命類各自以事由自然莫出於己若欲狹
之乃是離之若欲飾之乃是賊之天氣爲魂
地氣爲魄反之玄妙各處其宅守之勿失上
通太一太一之精通合於天天道默默無容
無則大不可極深不可測常與人化智不能
得運轉無端化遂如神虛無因循常後而不
先其聽治也虛心弱志清明不闇是故羣臣
輻凑並進無愚智賢不肖莫不盡其能君得
所以制臣臣得所以事君即治國之所以明
矣
　有天下者不患不治患不得人得人則王
　者無爲乎上守而勿失上通太一運轉無
　端化遂如神羣臣並進各盡其能是知國
　之治亂繫乎人
老子曰知而好問者聖勇而好問者勝乗衆
人之智者即無不任也用衆人之力者即無
不勝也用衆人之力者鳥獲不足恃也乗衆
人之勢者天下不足用也無權不可爲之勢
而不循道理之數雖神聖人不能以成功故
聖人舉事未嘗不因其資而用之也有一功
者處一位有一能者服一事力勝其任即舉
者不重也能稱其事即爲者不難也聖人兼
而用之故人無棄人物無棄材
　知仁勇天下之達德也好問則裕合衆人
　之智用衆人之力而天下無敵矣有一功
　者處一位有一能者服一事聖人兼而用
　之故無棄人無棄材
老子曰所謂無爲者非謂其引之不來推之
不去迫而不應感而不動堅滯而不流捲握
而不散謂其私志不入公道嗜欲不挂正術
循理而舉事因資而立功推自然之勢曲故
不得容事成而身不伐功成而名不有若夫
水用舟沙用　泥用輴山用樏夏瀆冬陂因
高爲山因下爲池非吾所爲也聖人不恥身
之賤惡道之不行也不憂命之短憂百姓之
窮也故常虛而無爲抱素見樸不與物雜
　無爲者非木石其心而不動也聖人應物
　不先物因其自然之勢曲成萬物夫何爲
　焉
老子曰古之立帝王者非以奉養其欲也聖
人踐位者非以逸樂其身也爲天下之民强
凌弱衆暴寡詐者欺愚勇者侵怯又爲其懷
智不以相教積財不以相分故立天子以齊
一之爲一人之明不能徧照海内故立三公
九卿以輔翼之爲絶國殊俗不得被澤故立
諸侯以教誨之是以天地四時無不應也官
無隱事國無遺利所以衣寒食飢養老弱息
勞倦無不以也
　帝王者天地之心乎土地之廣人民之衆
　無君以主之則强凌弱衆暴寡智詐欺愚
　民不安處故立天子設三公作民父母撫
　之育之易曰后以財成天地之道輔相天
　地之宜以左右民則天地之心可見矣
神農形悴堯𤸃臞舜黧黑禹骿胝伊尹負鼎
而干湯吕望鼓刀而入周百里奚傳賣管仲
束縛孔子無黔突墨子無煖席非以貪禄慕
位將欲起天下之利除萬民之害也自天子
至於庶人四體不勤思慮不困於事求贍者
未之聞也
　古之聖人耳目口鼻與人同飢餐渴飲與
　人同其所不同者心也爲天下萬世生民
　立極凡在聖人之列者鮮不勞其心志而
　後成其功功成復不自有其功此所以爲
　聖也
老子曰所謂天子者有天道以立天下也立
天下之道執一以爲保反本無爲虛靜無有
忽怳無際遠無所止視之無形聽之無聲是
謂大道之經
　天地者人之大父母也凡有血氣者皆天
　之所子而君爲之長代天作子焉故稱天
　子天子視民猶赤子不廢所與養則天視
　天聽此感彼應夫是之謂大道之經
老子曰夫道者體圓而法方背陰而抱陽左
柔而右剛履幽而戴明變化無常得之一原
以應無方是謂神明天圓而無端故不得觀
其形地方而無涯故莫能窺其門天化遂無
形狀地生長無計量夫物有勝唯道無勝所
以無勝者以其無常形勢也輪轉無窮象日
月之運行若春秋之代謝日月之晝夜終而
復始明而復晦制形而無形故功可成物物
而不物故勝而不屈
　道生天地天地生人猶祖生父而父生子
　氣神感化形萬殊而道一焉道無形身有
　形夫制形者無形役物者不物其神矣夫
廟戰者帝神化者王廟戰者法天道神化者
明四時修正於境内而遠方懷德制勝於未
戰而諸侯賔服也古之得道者靜而法天地
動而順日月喜怒法四時號令比雷霆音氣
不戾八風詘申不變五度因民之欲乗民之
力爲之去殘除害夫同利者相死同情者相
成同行者相助循己而動天下爲鬥故善用
兵者用其自爲用不能用兵者用其爲己用
用其自爲用天下莫不可用其爲己用無一
人之可用也
　日月奪明則蝕陰陽失和則戰戰則物必
　傷焉廟戰者帝垂衣裳而天下治也神化
　者王班師振旅而苗民格也使桀受修德
　則牧野鳴條何得因民之欲用民之力而
　故其主哉惟民有皆亡之心故不曰弑君
　而曰去殘除害也悲夫


通玄眞經纘義卷之八


通玄眞經纘義卷之九非九
　　　南谷子杜道堅纂
　　下德篇
老子曰治身太上養神其次養形神清意平
百節皆寧養生之本也肥肌膚充腹腸開嗜
欲養生之末也治國太上養化其次正法民
交讓爭處卑財利爭受少事力爭就勞日化
上而遷善不知其所以然治之本也利賞而
勸善畏刑而不敢爲非法令正於上百姓服
於下治之末也上世養本而下世事末
　下德執德也太上養神治身之本也其次
　養形治身之末也大上養化治國之本也
　其次正法治國之末也降此而下則又下
　德之下者焉
老子曰欲治之主不世出可與治之臣不萬
一以不世出求不萬一此至治所以千歲不
一也霸王之功不世立也順其善意防其袤
心與民同出一道則民可善風俗可美所貴
聖人者非貴其隨罪而作刑也貴其知亂之
所生也若開其鋭端而從之放僻淫泆而棄
之以法隨之以刑雖殘賊天下不能禁其姦
矣
　明良會合千載一逢夫明君不世出良臣
　不萬一以不世之君得萬一之臣唐虞而
　下若成湯之於伊尹文王之於吕望世不
　多見如齊桓之管仲亦不世出是以治日
　少而亂日多抑由君子少而小人多歟
老子曰身處江湖之上心在魏闕之下即重
生重生即輕利矣猶不能自勝即從之神無
所害也不能自勝而强不從是謂重傷重傷
之人無壽類矣故曰知和曰常知常曰明益
生曰祥心使氣曰强是謂玄同用其光復歸
其明
　人有仕隱道無屈伸夫身江湖而心魏闕
　畎畝不忘也是故有道之士隱以此道任
　以此道時止則止時行則行夫是之謂玄
　同
老子曰天下莫易於爲善莫難於爲不善所
謂爲善易者靜而無爲適情辭餘無所誘惑
循性保眞無變於己故曰爲善易也所謂爲
不善難者篡弑驕淫躁而多欲非人之性也
故曰爲不善難也今之以爲大患者由無常
厭度量生也故利害之地禍福之際不可不
察聖人無欲也無避也事或欲之適足以失
之事或避之適足以就之志有所欲即忘其
所爲矣是以聖人審動靜之變適授與之度
理好憎之情和喜怒之節夫動靜得即患不
侵也授與適即罪不累也理好憎即憂不近
也和喜怒即怨不犯矣
　善惡異跡同出於心天下莫易於爲善莫
　難於爲不善禍福之階事不可必欲得而
　反失之欲避而反就之是以聖人審動靜
　之變和喜怒之節事無不善何憂怨之有
體道之人不苟得不讓禍其有不棄非其有
不制恒滿而不溢常虛而易贍故自當以道
術度量即食充虚衣圉寒足温飽七尺之形
無道術度量而以自要尊貴即萬乗之勢不
足以爲快天下之富不足以爲樂故聖人心
平志易精神内守物不能惑
　修身有道處世有術夫體道之人守其天
　常安其命義食止充虚衣止禦寒不茍所
　得不棄所有禍不倖免福不妄就達不自
　驕窮不易操樂乎天眞與道同乆
老子曰勝人者有力自勝者强能强者必用
人力者也能用人力者必得人心者也能得
人心者必自得者也未有得己而失人者也
未有失己而得人者也故爲治之本務在安
民安民之本在於足用足用之本在於不奪
時不奪時之本在於省事省事之本在於節
用節用之本在於去驕去驕之本在於虚無
故達生之情者不務生之所無以爲達命之
情者不務知之所無奈何目說五色口惟滋
味耳淫五聲七竅交爭以害一性日引袤欲
竭其天和身且不能治柰治天下何
　將勝乎人先勝乎己未有己不勝而能勝
　人者也勝人者有力欲勝理也自勝者强
　理勝欲也理勝則得人之心人將自用其
　力欲勝則用人之力人將先離其心天理
　人欲之異宜有間然
所謂得天下者非謂其履勢位稱尊號言其
運天下心得天下力也有南面之名無一人
之譽此失天下也故桀紂不爲王湯武不爲
放故天子得道守在四夷天子失道守在諸
侯諸侯得道守在四境諸侯失道守在左右
故曰無恃其不吾奪也恃吾不可奪也行可
奪之道而非篡弑之行無益於持天下矣
　撫我則后虐我則讎聖人運天下心得天
　下力而天下治若夫桀紂之爲君有南面
　之名無一人之譽此湯武之所以不爲之
　臣天下失道諸侯爲守誰之過歟
老子曰善治國者不變其故不易其常夫怒
者逆德也兵者凶器也爭者人之所亂也陰
謀逆德好用凶器治人之亂逆之至也非禍
人不能成禍不如剉其鋭解其紛和其光同
其塵人之性情皆願賢己而疾不及人願賢
己則爭心生疾不及人則怨爭生怨爭生則
心亂而氣逆故古之聖王退爭怨爭怨不生
則心治而氣順故曰不尚賢使民不爭
　爭之不足讓之有餘人已兩全之道也夫
　怒逆德兵凶器爭者人之所亂陰謀逆德
　好用凶器治人之亂逆之至也文子以其
　言而授之范蠡越欲伐吴蠡引以爲諫勾
　踐不聽敗于夫椒則知欲禍人者乃所以
　自禍也賢者肯如是乎
老子曰治物者不以物以和治和者不以和
以人治人者不以人以君治君者不以君以
欲治欲者不以欲以性治性者不以性以德
治德者不以德以道以道本之性無袤穢乆
湛於物即忘其本而合於若性衣食禮俗者
非人之性也所受於外也故人性欲平嗜欲
害之唯有道者能遺物反已有以自鑒則不
失物之情無以自鑒即動而惑營夫縱欲失
性動未嘗正以治生即失身以治國即亂人
故不聞道者無以反性
　性與欲固有間矣人皆然君惟甚夫治物
　不以物以和者先明己之性而後明物之
　性明物之性則可以贊化育參天地矣
古者聖人能得諸己故令行禁止凡舉事者
必先平意清神神清意平物乃可正聽失於
非譽目淫於彩色而欲得事正即難矣是以
貴虚故水激而波起氣亂則志昏昏智不可
以爲正波水不可以爲平故聖王執一以理
物之情性夫一者至貴無敵於天下聖王託
於無適故爲天下命
　古之學者爲己爲己之道立而後爲人之
　道行聖人得諸己故清明在躬無遠弗燭
　得萬物之情而命令行於天下矣
老子曰陰陽陶冶萬物皆乗一氣而生上下
離心氣乃上蒸君臣不和五穀不登春肅秋
榮冬雷夏霜皆賊氣之所生也天地之間一
人之身也六合之内一人之形也故明於性
者天地不能脅也審於符者怪物不能惑也
聖人由近知遠以萬異爲一同氣蒸乎天地
禮義廉恥不設萬民不相侵暴虐由在乎混
冥之中也廉恥陵遲及至世之衰用多而財
寡事力勞而養不足民貧苦而忿爭生是以
貴仁人鄙不齊比周朋黨各推其與懷機械
巧詐之心是以貴義男女羣居雜而無别是
以貴禮性命之情淫而相迫於不得已即不
和是以貴樂故仁義禮樂者所以救殘也非
通治之道也
　天地一身天下一氣陽變陰化陶冶萬物
　皆乗一氣而生聖人愛養萬民視爲一家
　故天下和平也若乃用多而財寡事力勞
　而養不足則民貧苦而忿爭生非通治之
　道矣
誠能使神明定於天下而心反其初即民性
善民性善即天下陰陽從而包之是以財足
而人贍貪鄙忿爭之心不得生焉仁義不用
而道德定於天下而民不淫於彩色故德衰
然後飾仁義和失然後調聲禮淫然後飾容
故知道德然後知仁義不足行也知仁義然
後知禮樂不足修也
　聖人誠而明之反其性初民復於善民性
　善則天地陰陽從而包之財足人贍食鄙
　不生忿爭乃息仁義不用而道德定於天
　下矣
老子曰清靜之治者和順以寂寞質眞而素
樸閑靜而不躁在内而合乎道出外而同乎
義其言略而循理其行說而順情其心和而
不僞其事素而不飾不謀所始不議所終安
即留激即行通體乎天地同精乎陰陽一和
乎四時明朗乎日月與道化者爲人機巧詐
僞莫載乎心是以天覆以德地載以樂四時
不失叙風雨不爲虐日月清靜而揚光五星
不失其行此清靜之所明也
　天清地靜故能長乆聖人以清靜爲治者
　法天地也心清則内合乎道體靜則外同
　乎人是以不出户而化行
老子曰治世之職易守也其事易爲也其禮
易行也其責易償也是以人不兼官官不兼
事農士工商鄉别州異故農與農言藏士與
士言行工與工言巧商與商言數是以士無
遺行工無苦窳農無廢功商無折貨各安其
性異形殊類易事而不悖失業而賤得志而
貴
　古人世守一官官守一事故治世之臣職
　易守事易爲後世兼官共事之法行官益
　冗而吏益繁政出多門反致害治
夫先知遠見之人才之盛也而治世不以責
於民博文强志口辯辭給人知之溢也而明
主不求於下敖世賤物不從流俗士之伉行
也而治世不以爲化民故高不可及者不以
爲人量行不可逮者不以爲國俗故人才不
可專用而度量道術可世傳也故國法可與
愚守也而軍旅可以法同也不待古之英隽
而人自足者因其所有而並用之也末世之
法高爲量而罪不及也重爲任而罰不勝也
危爲難而誅不敢也民困於三責即飾智而
詐上犯袤而行危雖峻法嚴刑不能禁其姦
獸窮即觸鳥窮即啄人窮即詐此之謂也
　才不可以勝德言不可以過行才盛而有
　先知之見者治世不以責於人聞博而有
　辯口之佞者明主不以求於下傲世伉行
　責人以重難强人以不能者惡免人窮之
　詐哉
老子曰雷霆之聲可以鍾鼓象也風雨之變
可以音律知也大可睹者可得而量也明可
見者可得而蔽也聲可聞者可得而調也色
可詧者可得而别也夫至大天地不能函也
至微神明不能領也及至建律曆别五色異
清濁味甘苦即樸散而爲器也立仁義修禮
樂即德遷而爲僞矣民飾智以驚愚設詐以
攻上天下有能持之而未能有治之者也夫
智能彌多而德滋衰是以至人淳樸而不散
　聖人剖大樸法天地觀象以制器若雷霆
　之於鍾鼓風雨之於音律皆得象而爲之
　至若天地之大神明之微則有所不能盡
　究也惟至人淳樸不散而可以爲萬世之
　師
老子曰夫至人之治虛無寂寞不見可欲心
與神處形與性調靜而體得動而理通循自
然之道縁不得己矣漠然無爲而天下和淡
然無欲而民自樸不忿爭而財足施者不德
受者不讓德反歸焉而莫之惠不言之辯不
道之道若或通焉謂之天府取焉而不損酌
焉而不竭莫知其所由出謂之揺光揺光者
資糧萬物者也
　北辰天之尊帝也端居天心而衆星拱之
　至人取法爲冶心與神處漠然無爲而天
　下和摇光居北斗之杓資糧萬物隨天左
　旋日轉一周斗不降禄生民罔食舜察璇
　璣以齊七政其知天矣乎
老子曰天愛其精地愛其平人愛其情天之
精日月星辰雷霆風雨也地之平水火金木
土也人之情思慮聰明喜怒也故閉四關正
五道即與道淪神明藏於無形精氣反於眞
目明而不以視耳聰而不以聽口當而不以
言心條通而不以恩慮委而不爲知而不矜
直性命之情而知故不可害精存於目即其
視明存於耳即其聽聰留於口即其言當集
於心即其慮通故閉四關即終身無患四支
九竅莫死莫生是謂眞人地之生財大本不
過五行聖人節五行即治不荒
　人有五性應天五星應地五行五性動而
　七情出身可不知愛乎夫神藏於心精藏
　於腎魂藏於肝魄藏於肺意藏於脾神明
　藏於無形莫生莫死是謂眞人
老子曰衡之於左右無私輕重故可以爲平
繩之於内外無私曲直故有以爲正人主之
於法無私好憎故可以爲令德無所立怨無
所藏是任道而合人心者也故爲冶者知不
與焉水戾破舟木擊折軸不怨木石而罪巧
拙者智不載也故道有智則亂德有心則險
心有眼則眩夫權衡規矩一定而不易常一
而不袤方行而不留一日形之萬世傳之無
爲之爲也一者無爲也百王用之萬世傳之
爲而不易也
　人有私心罔不害道人主無私故法一而
　令行是故德有心則險心有眼則眩知權
　衡規矩一定而不易則知一者無爲之爲
　百王用之萬世傳之
老子曰人之言曰國有亡主世無亡道人有
窮而理無不通故無爲者道之宗得道之宗
並應無窮也故不因道理之數而專己之能
其窮不遠也夫人君不出户而知天下者因
物以識物因人以知人故積力之所舉即無
不勝也衆智之所爲即無不成也千人之衆
無絶糧萬人之羣無廢功工無異伎士無兼
官各守其職不得相干人得所宜物得所安
是以器械不惡職事不慢也夫債少易償職
寡易守也任輕易勸也上操約少之分下效
易爲之功是以君臣不相厭也
　天不自天有爲天者地不自地有爲地者
　爲者其誰耶國有亡主世無亡道伊尹五
　就桀而不用是專己之能而不知因人之
　道也故伊尹不爲夏而爲湯矣夏其有不
　亡湯其有不興乎
老子曰帝者體太一王者法陰陽霸者則四
時君者用六律體太一者明天地之情通道
德之倫聰明照於日月精神通於萬物動靜
調於陰陽喜怒和於四時覆露皆道並貺而
無私蜎飛蝡動莫不仰德而生德流方外名
聲傳於後世法陰陽者承天地之和德與天
地參光明與日月並照精神與鬼神齊靈戴
圓履方抱表寢繩内能冶身外得人心發號
施令天下風從則四時者春生夏長秋收冬
藏取與有節出入有量喜怒剛柔不離其理
柔而不脆剛而不壯寬而不肆肅而不悖優
柔委順以養羣類其德含愚而容不肖無所
私愛也用六律者生之與殺也賞之與罰也
與之與奪也非此無道也伐亂禁暴興賢良
廢不肖匡袤以爲正攘險以爲平矯枉以爲
直明施舍開塞之道乗時因勢以服役人心
者也帝者不體陰陽即侵王者不法四時即
削霸者不用六律即辱君者失準繩即廢故
小而行大即窮塞而不親大而行小即狹隘
而不容
　不曰皇而曰帝曰王曰霸曰君何哉尊皇
　也帝者失道而後德王者失德而後仁霸
　者失仁而後義君者失義而後禮大者立
　則小者在焉小者立則大者失矣
老子曰地廣民衆不足以爲强甲堅兵利不
可以恃勝城高池深不足以爲固嚴刑峻法
不足以爲威爲存政者雖小必存爲亡政者
雖大必亡故善守者無與禦善戰者無與鬥
乗時勢因民欲而取天下故善爲政者積其
德善用兵者畜其怒德積而民可用也怒畜
而威可立也故文之所加者深權之所服者
大德之所施者博威之所制者廣廣則我强
而敵弱善用兵者先弱敵而後戰故費不半
而功十倍千乗之國行文德者王萬乗之國
好用兵者亡王兵先勝而後戰敗兵先戰而
後求勝此不明於道也
　行文德者雖小必存好用兵者雖大必亡
　夫善爲政者積其德善用兵者畜其怒惟
　知兵本以止亂而不以爲亂則民不傷而
　國長存

通玄眞經纉義卷之九











通玄眞經纘義卷之十非十
　　　南谷子杜道堅纂
　　上仁篇
老子曰君子之道靜以修身儉以養生靜則
下不擾儉則民不怨下擾則政亂民怨則德
薄政亂賢者不爲謀德薄勇者不爲鬥亂主
則不然一日有天下之富處一主之勢竭百
姓之力以養耳目之欲志專於宫室臺榭溝
池苑囿猛獸珍怪貧民饑餓虎狼厭芻豢百
姓寒凍宫室衣綺繡故人主畜兹無用之物
而天下不安其性命矣
　上仁者靜以修身儉以養民君子之所當
　爲者也下擾政亂民怨德薄君子不爲矣
　肯作無益以害有益畜無用以蠹有用哉
老子曰非淡漠無以明德非寧靜無以致遠
非寬大無以制斷以天下之目視以天下之
耳聽以天下之智慮以天下之力爭故號令
能下究而臣情得上聞百官修達群臣輻凑
喜不以賞賜怒不以誅罪法令詧而不苛耳
目通而不闇善否之情日陳於前而不逆故
賢者盡其智不肖者竭其力近者安其性遠
者懷其德得用人之道也
　淡漠寧靜寬大正平仁政之事也夫用人
　之道以天下之目視耳聽則聰明廣以天
　下之智慮力爭則功業大故賢者盡智愚
　者竭力近者懷恩遠者服德此三代之所
　以乆後世無以及之
夫乗輿馬者不勞而致千里乗舟楫者不游
而濟江海使言之而是雖商夫芻蕘猶不可
棄也言之而非雖在人君卿相猶不可用也
是非之處不可以貴賤尊卑論也其計可用
不羞其位其言可行不貴其辯闇主則不然
群臣盡誠效忠者稀不用其身也而親習袤
枉賢者不能見疏遠卑賤竭力盡忠者不能
聞也有言者窮之以辭有諫者誅之以罪如
此而欲安海内存萬方其離聰明亦以遠矣
　造物假我則有奪我則無假之爲用大矣
　哉夫輿馬之代步舟楫之濟涉千里可不
　勞而至者假得其力也君假臣以爲治臣
　假君以行志失假借之用獨夫而已惟明
　君而後足以與此
老子曰能尊生者雖富貴不以養傷身雖貧
賤不以利累形今受先祖之遺爵必重生之
所由來乆矣而輕失之豈不惑哉故貴以身
治天下則可以寄天下愛以身爲天下乃可
以託天下
　人莫重於生而曰尊生尊生者無嗜欲殺
　身之害也人受父祖之澤而不自保守過
　有求於所養反至喪身傾家之禍者惑滋
　甚矣
文子問治國之本老子曰本在於治身未嘗
聞身治而國亂身亂而國治也故曰修之身
其德乃眞道之所以至妙者父不能教子子
亦不能受之於父故道可道非常道名可名
非常名也
　國之本在家家之本在身文子問治國之
　本老子語以本在治身則是身治而後家
　治家治而後國治矣身猶國也國猶身也
　詩云執柯伐柯其則不遠
文子問曰何行而民親其上老子曰使之以
時而敬愼之如臨深淵如履薄冰天地之間
善即吾畜之不善即吾讎也昔者商夏之臣
反讎桀紂而臣湯武宿沙之民自攻其君而
歸神農氏故曰人之所畏不可不畏也
　舜有善行天下慕之文子問何行而民親
　其上老子語以使之以時而敬愼之善即
　吾畜不善即吾讎則是君之視臣如犬馬
　臣之視君如寇讎矣民能戴君能覆君斯
　可畏也
老子曰治大者道不可以小地廣者制不可
以狹位高者事不可以煩民衆者教不可以
苛事煩難理法苛難行求多難贍寸而度之
至丈必差銖而稱之至石必過石稱丈量徑
而寡失大較易爲智曲辯難爲慧故無益於
治有益於亂者聖人不爲也無益於用有益
於費者智者不行也故功不厭約事不厭省
求不厭寡功約易成事省易治求寡易贍任
於衆人則易故小辯害義小義破道道小必
不通通必簡
　量有寬狹智有淺深地廣民衆非淺智狹
　量所能理況任高治大其可以叢脞猥情
　爲哉小辯害義小義害道此小人之事也
　君子不爲矣
河以逶迤故能遠山以陵遲故能高道以優
游故能化夫通於一伎審於一事察於一能
可曲說不可廣應也夫調音者小弦急大弦
緩立事者賤者勞貴者佚道之言曰芒芒昧
昧因天之威與天同氣者帝同義者王同功
者霸無一焉者亡故不言而信不施而仁不
怒而威是以天心動化者也施而仁言而信
怒而威是以精誠爲之者也施而不仁言而
不信怒而不威是以外貌爲之者也故有道
以治之法雖少足以治無道以治之法雖衆
足以亂
　小器易盈必不可乆大器晩成必得其壽
　與天同氣者帝同義者王同功者霸無一
　者亡故有道以理之則法簡而易治無道
　以理之則法煩而易亂
老子曰鯨魚失水則制於螻螘人君舍其所
守而與臣爭事則制於有司以自爲持位守
職者以聽從取容臣下藏智而不用反以事
專其上人君者不任能而好自爲則智日困
而自負責數窮於下則不能伸理行墮於位
則不能持制智不足以爲治威不足以爲刑
即無以與天下交矣喜怒形於心嗜欲見於
外即守職者離正而阿上有司枉法而從風
賞不當功誅不應罪即上下乖心君臣相怨
百官煩亂而智不能解非譽萌生而明不能
照非己之失而反自責即人主愈勞人臣愈
佚是代大匠斲也夫代大匠斲者稀有不傷
其手矣
　人主失道受制於臣猶鯨魚失水爲蟻所
　制也夫爲君之道在乎命賢擇相而已相
　得其賢百官未有不正天下未有不治一
　失所守而與臣下爭能者不待下之所制
　將自困矣
與馬逐走筋絶不能及也上車攝轡馬使衡
下伯樂相之王良御之明主乗之無御相之
勞而致千里善乗人之資也人君之道無爲
而有就也有立而無好也有爲即議有好即
諛議即可奪諛即可誘夫以建而制於人者
不能治國故善建者不拔言建之無形也唯
神化者物莫能勝中欲不出謂之扃外袤不
入謂之閉中扃外閉何事不節外閉中扃何
事不成故不用之不爲之而有用之而有爲
之不伐之言不奪之事循名責實使自有司
以不知爲道以禁苛爲主如此則百官之事
各有所考
　夫與馬逐走是君與臣角力也登車致遠
　是任臣以成治也有爲即議有好即諛唯
　神化者凡用可節私謁不行官盡職而事
　有考矣
老子曰食者民之本也民者國之基也故人
君者上因天時下盡地利中用人力是以羣
生遂長萬物蕃植春伐枯槁夏收百果秋蓄
蔬食冬取薪蒸以爲民資生無乏用死無傳
尸先王之法不掩羣而取镺𨱵不涸澤而漁
不焚林而獵豺未祭獸罝罘不得通於野獺
未祭魚網罟不得入於水鷹隼未擊羅網不
得張於谷草木未落斤斧不得入於山林昆
蟲未蟄不得以火田育孕不殺鷇卵不探魚
不長尺不得取犬豕不期年不得食是故萬
物之發生若蒸氣出先王之所以應時修備
富國利民之道也非目見而足行之也欲利
民不忘乎心則民自備矣
　富國者民養民者食基本之論也因天時
　盡地利用人力三才之道備然後羣生遂
　長萬物蕃植民賴以食國藉以富豈不謂
　生財有大道者乎
老子曰古者明君取下有節自養有度必計
歲而收量民積聚知有餘不足之數然後取
奉如此即得承所受於天地而不罹於饑寒
之患憯怛於民也國有饑者食不重味民有
寒者冬不被裘與民同苦樂則天下無哀民
闇主即不然取民不裁其力求下不量其積
男女不得耕織之業以供上求力勤財盡有
旦無暮君臣相疾且人之爲生也一人蹠耒
而耕不益十畝中田之收不過四石妻子老
弱仰之而食或時有災害之患無以供上求
即人主愍之矣貪主暴君涸漁其下以適無
極之欲則百姓不被天和履地德矣
　堯之爲君視民猶己取下有節自奉有度
　故人無惡逆比屋可封是以明君之治必
　計歲豐歉量民虚實然後取奉民無怨咨
　天亦無譴焉
老子曰天地之氣莫大於和和者陰陽調日
夜分故萬物春分而生秋分而成生之與成
必得和之精故積陰不生積陽不化陰陽交
接乃能成和是以聖人之道寬而慄嚴而温
柔而直猛而仁夫太剛則折太柔則卷道正
在於剛柔之間夫繩之爲度也可卷而懷之
引而伸之可直而布之長而不横短而不窮
直而不剛故聖人體之夫恩推即偄偄即不
威嚴推即猛猛即不和愛推即縱縱即不令
刑推即禍禍即無親是以貴和也
　氣以和爲主天地和而萬象明陰陽和而
　百物生君臣和而朝廷治父子和而家道
　成上下和而人事濟榮衛和而身康寧和
　之義大矣哉
老子曰國之所以存者得道也所以亡者理
塞也故聖人見化以觀其徵德有昌衰風爲
先萌故得存道者雖小必大有亡徵者雖成
必敗國之亡也大不足恃道之行也小不可
輕故存在得道不在於小亡在失道不在於
大故亂國之主務於地廣而不務於仁義務
在高位而不務於道德是捨其所以存而造
其所以亡也若上亂三光之明下失萬民之
心孰不能承故審其己者不備諸人也
　天下通行之謂道萬古不易之謂理故道
　理最大自古有國家者得道則昌失理則
　亡夫務高位地廣而不務道德仁義猶木
　之無根槁仆可俟也
古之爲君者深行之謂之道德淺行之謂之
仁義薄行之謂之禮智此六者國家之綱維
也深行之則厚得福淺行之則薄得福盡行
之天下服古之修道德即正天下修仁義即
正一國修禮智即正一鄉德厚者大德薄者
小故道不以雄武立不以堅强勝不以貪競
得立在於天下推己勝在於天下自服得在
於天下與之不在於自取故雌牝即立柔弱
即勝仁義即得不爭即莫能與之爭故道之
在天下也譬猶江海也
　道德仁義禮智根于心者一夫行之有淺
　深施之有厚薄名從實立六者分焉雖然
　同一善也上者善則下者莫敢不善後世
　不修道德專以勢力爲治而國危矣
天之道爲者敗之執者失之夫欲名之大而
求之爭之吾見其不得已雖執而得之不留
也夫名不可求而得也在天下與之與之者
歸之天下所歸者德也故云上德者天下歸
之上仁者海内歸之上義者一國歸之上禮
者一鄉歸之無此四者民不歸也不歸即用
兵用兵即危道也故曰兵者不祥之器也不
得已而用之用之殺傷人勝而勿美故曰死
地荆棘生焉以悲哀泣之以喪禮居之是以
君子務道德而不用重兵也
　天道自然有爲則失名者實之賔名之大
　莫如君君有德則名不待求而天下與之
　與之者歸之也此二帝三王之所以優而
　五霸七雄之所以劣不用道德而務用兵
　者去天道遠矣
文子問曰仁義禮智何以爲薄於道德也老
子曰爲仁者必以哀樂論之爲義者必以取
與明之四海之内哀樂不能徧竭府庫之貨
財不足以贍萬民故知不如修道而行德因
天地之性萬物自正而天下贍仁義因附是
以大丈夫居其厚不居其薄夫禮者實之文
也仁者恩之效也故禮因人情而制不過其
實仁不溢恩悲哀抱於情送死稱於仁
　文子問仁義禮何以薄於道德老子語以
　爲仁者必以哀樂論之爲義者必以取與
　明之夫哀樂取與涉於有爲海宇之民可
　哀者衆可樂者寡府庫之財取之有限與
　之易竭道德無爲任萬物之自正而天下
　贍足
夫養生不强人所不能及不絶人所不能已
度量不失其適非譽無由生矣故制樂足以
合懽不出於和明於生死之分通於侈儉之
適也末世即不然言與行相悖情與貌相反
禮飾以煩樂擾以淫風俗濁於世非譽萃于
朝故至人廢而不用也與驥逐走即人不勝
驥託於車上即驥不勝人故善用道者乗人
之資以立功以其所能託其所不能也主與
之以時民報之以財主遇之以禮民報之以
死故有危國無安君有憂主無樂臣德過其
位者尊禄過其德者凶德貴無高義取無多
不以德貴者竊位也不以義取者盜財也聖
人安貧樂道不以欲傷生不以利累己故不
違義而妄取
　天下之生乆矣得其養則生益蕃故賢君
　不强人所不能及亦不絶人所不能已　
　民均得其養是故安貧而樂道不以欲傷
　生不違義而取其可多欲乎
古者無德不尊無能不官無功不賞無罪不
誅其進人也以禮退人也以義小人之世其
進人也若土之天其退人也若内之淵言古
者以疾今也相馬失之痠選士失之貧豚肥
充厨骨貲不官君子察實無信讒言君過而
不諫非忠臣也諫而不聽君不明也民沉溺
而不憂非賢君也故守節死難人臣之職也
衣寒食饑慈父之恩也以大事小謂之變人
以小犯大謂之逆天前雖登天後必入囦故
鄉里以齒老窮不遺朝廷以爵尊卑有差
　選士之法如德行言語政事文學有一於
　是宜可仕也四無一焉則是沐猴而冠矣
　古者無德不尊無能不官無功不貴無罪
　不誅故官不失人人不失用
夫崇貴者謂其近君也尊老者謂其近親也
敬長者謂其近兄也生而貴者驕生而富者
奢故富貴不以明道自鑒而能無爲非者寡
矣學而不厭所以治身也教而不倦所以治
民也有賢師良友舍而爲非者寡矣知賢之
謂智愛賢之謂仁尊賢之謂義敬賢之謂禮
樂賢之謂樂
　父子主恩君臣主義知恩義而忠孝之太
　立能崇貴尊老敬長可謂知本矣能知賢
　愛賢尊賢敬賢樂賢則求賢養賢用賢之
　道得矣
古之善爲天下者無爲而無不爲也故爲天
下有容能得其容無爲而有功不得其容動
作必凶爲天下有容者豫兮其若冬涉川猶
兮其若畏四鄰儼兮其若客涣兮其若冰之
液敦兮其若樸混兮其若濁廣兮其若谷此
謂天下之容也豫兮其若冬涉川者不敢行
也猶兮其若畏四鄰者恐自傷也儼兮其若
客者謹爲恭敬也涣兮其若冰之液者不敢
積藏也敦兮其若樸者不敢廉成也混兮其
若濁者不敢清明也廣兮其若谷者不敢盛
盈也進不敢行者退而不敢先也恐自傷者
守柔弱不敢矜也謹於恭敬者自卑下尊敬
人也不敢積藏者自損弊不敢堅也不敢廉
成者自虧缺不敢全也不敢清明者處濁辱
而不敢新鮮也不敢盛盈者見不足而不敢
自賢也夫道退故能先守柔弱故能矜自卑
下故能高人自損弊故實堅自虧缺故盛全
處濁辱故新鮮見不足故能賢道無爲而無
不爲也
　孔德之容惟道是從古之善爲天下者無
　爲而無不爲天下之大民物之衆無不容
　矣此無爲之功所以大而天下之民所以
　戴之而不重也



通玄眞經纉義卷之十




　　　　　　　　　　　　　　　










通玄眞經纘義卷之十一非十一
　　　南谷子杜道堅纂
　　上義篇
老子曰凡學者能明於天人之分通於治亂
之本澄心清意以存之見其終始反於虚無
可謂達矣治之本仁義也其末法度也人之
所生者本也其所不生者末也本末一體也
其兩愛之性也先本後末謂之君子先末後
本謂之小人法之生也以輔義重法棄義是
貴其冠履而忘其首足也仁義者廣崇也不
益其厚而張其廣者毁不廣其基而增其高
者覆故不大其棟不能任重任重莫若棟任
國莫若德人主之有民猶城之有基木之有
根根深即本固基厚即上安故事不本於道
德者不可以爲經言不合於先王者不可以
爲道便說掇取一行一功之術非天下通道
也
　上義者明於天人之分通於治亂之本治
　有本末知所先後則近於道德矣術其可
　以治天下乎
老子曰治人之道其猶造父之御駟馬也齊
輯之乎轡銜正度之乎胸膺内得於中心外
合乎馬志故能取道致遠氣力有餘進退還
(音/旋)曲莫不如意誠得其術也今夫權勢者人
主之車與也大臣者人主之駟馬也身不可
離車輿之安手不可失駟馬之心故駟馬不
調造父不能以取道君臣不和聖人不能以
爲治也執道以御之中才可盡明分以示之
姦袤可止物至而觀其變事來而應其化近
者不亂即遠者治矣不用適然之教而得自
然之道萬舉而不失矣
　天地一馬萬物一指聖人格物之至而以
　車輿譬乎權勢駟馬譬乎大臣人主因而
　乗之不煩智力無遠不服是乃治之方也
　安得執御者而與之言乎
老子曰凡爲道者塞袤隧(音遂/暗路)防未然不貴
其自是也貴其不得爲非也故曰勿使可欲
無日不求勿使可奪無日不爭如此則人欲
釋而公道行矣有餘者止於度不足者逮於
用故天下可一也夫釋職事而聽非譽棄功
勞而用朋黨即奇伎逃亡守職不進民俗亂
於國功臣爭於朝故有道以御人無道則制
於人
　良醫不治已病治未病爲道者塞邪隧治
　未然其亦良醫之謂歟故不貴自是貴不
　爲非則無可欲之求可奪之爭矣故有道
　則可以御人無道則受制於人
老子曰治國有常而利民爲本政教有道而
令行爲右苟利於民不必法古苟周於事不
必循俗故聖人法與時變禮與俗化衣服器
械各便其用法度制令各因其宜故變古未
可非而循俗未足多也誦先王之書不若聞
其言聞其言不若得其所以言得其所以言
者言不能言也故道可道非常道也名可名
非常名也故聖人所由曰道猶金石也一調
不可更事猶琴瑟也曲終改調法制禮樂者
治之具也非所以爲治也故曲士不可與言
至道者訊寤於俗而束於教也
　道乃法之體法乃道之用夫治國有常而
　利民爲本者道也政教有道而令行爲右
　者法也聖人法與時變禮與俗化法度制
　令各因其宜故曲士不可與論至道爲其
　束於教耳
老子曰天下幾有常法哉當於世事得於人
理順於天地詳於鬼神即可以正治矣昔者
三皇無制令而民從五帝有制令而無刑罰
夏后氏不負言殷人誓周人盟末世之衰也
忍垢而輕辱貪得而寡羞故法度制令者論
民俗而節緩急器械者因時變而制宜適夫
制於法者不可與遠舉拘禮之人不可使應
變必有獨見之明獨聞之聰然後能擅道而
行夫知法之所由生者即應時而變不知治
道之源者雖循終亂今爲學者循先襲業握
篇籍守文法欲以爲治猶持方枘而内圓鑿
也欲得宜適亦難矣夫存危治亂雖智不能
道先稱古雖愚有餘故不用之法聖人不行
也不驗之言明主不聽也
　聖人立法本爲禁奸惡平冤抑保人民也
　三皇無制令而從五帝而下所制法令賞
　罰代各不同者時變故也明主其可不究
　乎
文子問曰法安所生老子曰法生於義義生
於衆適衆適合乎人心此治之要也法非從
天下也非從地出也發乎人間反己自正誠
達其本不亂於末知其要不惑於疑有諸己
不非於人無諸己不責於所立立於下者不
廢於上禁於民者不行於身故人主之制法
也以自爲檢式故禁勝於身即令行於民
　又子問法安所生老子語以法生於義義
　者宜也先王立法務適衆情故先以身爲
　檢式所禁於民者不敢犯於身是故令行
　而天下從之
夫法者天下之準繩也人主之度量也縣法
者法不法也法定之後中繩者賞缺繩者誅
雖尊貴者不輕其賞卑賤者不重其刑犯法
者雖賢必誅中度者雖不肖無罪是故公道
行而私欲塞古之置有司也所以禁民使不
得恣也其立君也所以制有司使不專行也
法度道術所以禁君使不得横斷也人莫得
恣即道勝而理得矣故反於無爲無爲者非
謂其不動也言其從己出也
　法者人主示度量爲天下準繩也法定之
　後不二所施夫犯法者雖尊貴必誅中度
　者雖卑賤無罪故私欲塞而公道行矣古
　之置有司立人君制禮法三者不廢天下
　無怨民世可反樸法令何庸哉
老子曰善賞者費少而勸多善罰者刑省而
姦禁善與者用約而爲德善取者入多而無
怨故聖人因民之所喜以勸善因民之所憎
以禁姦賞一人而天下趨之罰一人而天下
畏之是以至賞不費至刑不濫聖人守約而
治廣此之謂也
　生長殺藏天之道也賞罰取與人之道也
　聖人上法天道下因民心而爲平治之本
　夫有天下者能於四者之柄每事盡善故
　賞一人而天下趨之罰一人而天下畏之
老子曰臣道者論是處當爲事先唱守職明
分以立成功故君臣異道即治同道即亂各
得其宜處有其當即上下有以相使也故枝
不得大於榦末不得强於本言輕重大小有
以相制也夫得威勢者所持甚少所任甚大
所守甚約所制甚廣十圍之木持千鈞之屋
所得勢也五寸之關能制開闔所居要也下
必行之令順之者利逆之者害天下莫不聽
從者順也發號令行禁止者以衆爲勢也義
者非能盡利於天下之民也利一人而天下
從之暴者非能盡害於海内也害一人而天
下叛之故舉措廢置不可不審也
　君依臣而立臣依君而行君無爲乎上臣
　有爲乎下論是處當守職明分臣之事也
　君臣各得其宜即上下有以相使小大有
　以相制故異道即治舉措廢置有關於治
　亂爲君者不可不審也
老子曰屈寸而伸尺小枉而大直聖人爲之
今人君之論臣也不計其大功總其略行而
求其小善即失賢之道也故人有厚德無問
其小節人有大譽無疵其小故夫人情莫不
有所短成其大略是也雖有小過不足以爲
累也成其大略非也閭里之行未足多也故
小謹者無成功疵行者不容衆體大者節疏
度巨者譽遠論臣之道也
　世之全材難得自古皆然夫工師之求棟
　梁能不拘小節故大材可得人主之論臣
　佐知屈寸而伸尺則大賢可得矣蓋人無
　十全事無盡美舍小取大何功不成舍短
　從長何事不濟
老子曰自古及今未有能全其行者也故君
子不責備於一人方而不割廉而不劌直而
不肆博達而不訾道德文武不責備於人力
自修以道而不責於人易償也自修以道則
無病矣夫夏后氏之璜不能無瑕明月之珠
不能無穢然天下寳之者不以小惡妨大美
今志人之所短忘人之所長而欲求賢於天
下即難矣衆人之見位卑身賤事之洿辱而
不知其大略故論人之道貴即觀其所舉富
即觀其所施窮即觀其所不受賤即觀其所
不爲視其所處難以知其所勇動以喜樂以
觀其守委以貨財以觀其仁振以恐懼以觀
其節如此則人情可得矣
　自恕者不改過責人者不全交夫君子不
　責備於人者知人非堯舜不能每事盡善
　也人有大材詎可以小節而棄之乎
老子曰屈者所以求伸也枉者所以求直也
屈寸伸尺小枉大直君子爲之百川並流不
注海者不爲谷趨行殊方不歸善者不爲君
子善言貴乎可行善行貴乎仁義夫君子之
過猶日月之蝕不害於明故智者不妄爲勇
者不妄殺擇是而爲之計禮而行之故事成
而功足恃也身死而名足稱也雖有智能必
以仁義爲本而後立智能並行聖人一以仁
義爲準繩中繩者謂之君子不中繩者謂之
小人君子雖死亡其名不滅小人雖得勢其
罪不除左手據天下之圖而右手刎其喉雖
愚者不爲身貴於天下也死君親之難者視
死如歸義重於身也故天下大利也比之身
即小身之所重也比之仁義即輕此以仁義
爲準繩者也
　屈伸相感之道君子小枉而大直猶龍蛇
　之蟄奮善言善行潤澤群生皆自屈身養
　德中來聖人以仁義爲準繩知身重於天
　下義重於身故能死君親之難是以君子
　身死而名不亡
老子曰道德之倫猶日月也夷狄蠻貊不能
易其指趨舍同即非譽在俗意行均即窮達
在時事周於世即功成務合於時即名立是
故立功名之人簡於世而謹於時時之至也
間不容息古之用兵者非利土地而貪寳賂
也將以存亡平亂爲民除害也貪叨多欲之
人殘賊天下萬民騷動莫寧其所有聖人勃
然而起討强暴平亂世爲天下除害以濁爲
清以危爲寧故不得不中絶
　人之道德天之日月也人之五性天之五
　星也雖夷狄蠻貊無以易之夫趣舍在己
　非譽在人用不用關於時行不行係乎命
　是以君子得時行道間不容息
赤帝爲火災故黄帝擒之共工爲水害故顓
頊誅之教之以道導之以德而不聽即臨之
以威武臨之不從則制之以兵革殺無罪之
民養不義之主害莫大焉殫天下之財贍一
人之欲禍莫深焉肆一人之欲而長海内之
患此天倫所不取也所爲立君者以禁暴亂
也今乗萬民之力反爲殘賊是以虎傅翼何
爲不除夫畜魚者必去其猵獺養禽獸者必
除其豺狼又況牧民乎是故兵革之所爲超
也
　國家五運其來乆矣赤帝火運君失其德
　火乃爲災共工水運君失其德水乃爲災
　以知人君失德隨運爲災此兵革之所爲
　起也凡有土之君其可失德致災而不知
　儆悟乎
老子曰爲國之道上無苛令官無煩治士無
僞行工無淫巧其事任而不擾其器完而不
飾亂世即不然爲行者相揭以高爲禮者相
矜以僞車輿極於雕琢器用邃於刻鏤求貨
者爭難得以爲寳詆文者逐煩撓以爲急事
爲僞辯乆稽而不决無益於治有益於亂工
爲奇器歷歲而後成不周於用夫神農之法
曰丈夫丁壯不耕天下有受其飢者婦人當
年不織天下有受其寒者故身親耕妻親織
以爲天下先其導民也不貴難得之貨不重
無用之物是故耕者不强無以養生織者不
力無以衣形有餘不足各歸其身衣食饒裕
姦邪不生安樂無事天下和平智者無所施
其策勇者無所措其威
　古今爲國其道不同者俗變故也古人淳
　樸上無苛令官無煩治士無僞行工無淫
　巧是故人心易足爲治不難後世俗變風
　移上行下效奢侈相尚貪欲無厭是以人
　心難足爲治不易
老子曰霸王之道以謀慮之以策圖之挾義
而動非以圖存也將以存亡也故聞敵國之
君有暴虐其民者即舉兵而臨其境責以不
義刺以過行兵至其郊令軍帥曰無伐樹木
無掘墳墓無敗五穀無焚積聚無捕民虜無
聚六畜乃發號施令曰其國之君逆天地侮
鬼神决獄不平殺戮無罪天之所誅民之所
讎也兵之來也以廢不義而受其德也有敢
逆天道亂民之賊者身死族滅以家聽者禄
以家以里聽者賞以里以鄉聽者侯以鄉克
其國不及其民廢其君易其政尊其秀士顯
其賢良振其孤寡恤其貧窮出其囹圄賞其
有功百姓開户而納之漬米而儲之唯患其
不來也義兵至於境不戰而止不義之兵至
於伏尸流血相交以前爲地戰者不能成其
王爲身求者不能立其功舉事以爲人者衆
助之以自爲者衆去之衆之所助雖弱必强
衆之所去雖大必亡
　文子十二篇三而四之先皇後霸帝王在
　焉霸之世時之秋歟觀其非以圖存將以
　存亡之語則興廢繼絶之風藹然在目視
　後世不義之舉遠矣
老子曰上義者治國家理境内行仁義布德
施惠立正法塞袤道群臣親附百姓和輯上
下一心群臣同力諸侯服其威四方懷其德
修政廟堂之上折衝千里之外發號行令而
天下響應此其上也地廣民衆主賢將良國
富兵强約束信號令明兩敵相當未交兵接
刃而敵人奔亡此其次也知土地之宜習險
隘之利明苛政之變察行陣之事白刃合流
矢接輿死扶傷流血千里暴骸滿野義之下
也兵之勝敗皆在於政政勝其民下附其上
即兵强民勝其政下叛其上即兵弱義足以
懷天下之民事業足以當天下之急選舉足
以得賢士之心謀慮足以决輕之權此上義
之道也
　兵法先舉者爲主應敵者爲客用兵有言
　吾不敢爲主而爲客謂兵不可輕舉也夫
　不得已而用之則義舉爲上敵奔次之戰
　斯下矣
老子曰國之所以强者必死也所以死者必
義也義之所以行者威也是故令之以文齊
之以武是謂必取威義並行是謂之强白刃
交接矢石若雨而士爭先者賞信而罰明也
上視下如子下事上如父上視下如弟下事
上如兄視下如子必王四海視上如父必正
天下上視下如弟即不難爲之死下事上如
兄即不難爲之亡故父子兄弟之寇不可與
之鬥是故義君内修其政以積其德外塞於
邪以明其勢察其勞佚以知飢飽戰期有日
視死如歸恩之加也
　治天下有道奚以兵爲哉不得已也强國
　之兵必死者義迫之也然則有道之主忍
　以强國而置民於死地乎上視下如子下
　事上如父是故義君修政積德國將自强
　世固有之矣


通玄眞經纉義卷之十一












通玄眞經纘義卷之十二非十二
　　　南谷子杜道堅纂
　　上禮篇
老子曰上古眞人呼吸陰陽而群生莫不仰
其德以和順當此之時莫不領理隱密自成
純樸未散而萬物大優及世之衰也至虙犧
氏昧昧懋懋皆欲離其童蒙之心而覺悟乎
天地之間其德煩而不一及至神農黄帝覈
領天下紀綱四時和調陰陽於是萬民莫不
竦身而思戴視聽故治而不能和下至夏殷
之世嗜欲連於物聰明誘於外性命失其眞
施及周室澆醇散樸離道以爲僞險德以爲
行知巧萌生狙學以擬聖華誕以脅衆琢飾
詩書以賈名譽各欲以行其智僞以容於世
而失大宗之本故世有喪性命衰漸所由來
乆矣是故至人之學也欲反性於無游心於
虚世俗之學耀德攓性内愁五藏暴行越知
以譊名聲於世此至人所不爲也耀德自見
也攓性絶生也若夫至人定乎生死之意通
乎榮辱之理舉世而譽之不加勸舉世而非
之不加沮得至道之要也
　上禮者吉凶軍賔嘉五禮之謂歟上古眞
　人則玄古之君也當時群生純樸萬物大
　優自虙犧氏逮於神農黄帝施及三王治
　各不同禮亦隨變至五伯戰國而大宗之
　本失矣
老子曰古者被髮而無卷領以王天下其德
生而不殺與而不奪天下不非其服同懷其
德當此之時陰陽和平萬物蕃息飛鳥之巢
可俛而探也走獸可係而從及其衰也鳥獸
蟲蛇皆爲人害故鑄鐵鍜刃以禦其難夫民
迫其難即求其便因其患即造其備各以其
智去其所害就其所利常故不可循器械不
可因故先王之法度有變易者也故曰名可
名非常名也五帝異道而德覆天下三王殊
事而名立後世此因時而變者也譬猶師曠
之調五音也所推移上下無常尺寸以度而
靡不中者故通於樂之情者能作音有本主
於中而知規矩鉤繩之所用者能治人故先
王之制不宜即廢之末世之事善即著之故
聖人之制禮樂者不制於禮樂制物者不制
於物制法者不制於法故曰道可道非常道
也
　天道摩常世變愈下古者之君被髮而無
　卷領天下不非其服者民物蕃息同懷其
　德矣及其衰也鳥獸蟲蛇皆爲人害法度
　器械因時而變由是兵革興焉
老子曰昔者聖王仰取象於天俛取度於地
中取法於人調陰陽之氣和四時之節察陵
陸水澤肥墽高下之宜以立事生財除飢寒
之患辟疾疢之災中受人事以制禮樂行仁
義之道以治人倫列金木水火土之性以立
父子之親而成家聽五音清濁六律相生之
數以立君臣之義而成國察四時孟仲季之
叙以立長幼之節而成官列地而州之分職
而治之立大學以教之此治之綱紀也得道
即舉失道即廢夫物未嘗有張而不弛成而
不敗者也唯聖人可成而不衰
　天地一元之理人身一生之理乎知生之
　始即開物之初則知生之前乃開物之前
　矣人之幼而壯即元之會而運壯而老即
　運而世也知少化即壯壯化即老老化即
　死則開物之後可知矣若夫化化而不化
　者其唯聖人乎
聖人初作樂也以歸神杜淫反其天心至其
衰也流而不反淫而好色不顧正法流及後
世至於亡國其作書也以領理百事愚者不
以忘智者以記事及其衰也爲姦僞以解有
罪以殺不辜其作囿也以奉宗廟之具簡士
卒以戒不虞及其衰也馳騁弋獵以奪民時
以罷民力其尚賢也以平教化正獄訟賢者
在位能者在職澤施於下萬民懷德及其衰
也朋黨比周各推其所與廢公趨私外内相
舉姦人在位賢者隱處
　文子之書萬世之龜鑑也聖人建事之初
　意樂則歸神杜淫書以領理百事囿以成
　宗廟之具尚賢以平教化正獄訟之情及
　其衰也樂則淫色書則姦僞囿則弋獵賢
　則朋黨姦人在位賢者隱處宜矣
天地之道極則反益則損故聖人治弊而改
制事終而更爲其美在和其失在權聖人之
道曰非修禮義廉恥不立民無廉恥不可以
治不知禮義法不能正非崇善廢醜不嚮禮
義無法不可以爲治不知禮義不可以行法
法能殺不孝者不能使人孝能刑盜者不能
使人廉聖王在上明好惡以示人經非譽以
導之親賢而進之賤不肖而退之刑錯而不
用禮義修而任賢德也故天下之高以爲三
公一州之高以爲九卿一國之高以爲二十
七大夫一鄉之高以爲八十一元士
　天地之大非人不立帝王之尊非民何戴
　四方之衆非禮義廉恥不能爲治是以聖
　人革弊更制必以禮義廉恥爲之四維賢
　者在職禮義修而刑錯不用矣
智過萬人謂之英千人謂之隽百人者謂之
傑十人者謂之豪明於天地之道通於人情
之理大足以容衆惠足以懷遠智足以知權
人英也德足以教化行足以隱義信足以得
衆明足以照下人隽也行可以爲儀表智足
以决嫌疑信可以守約廉可以使分財作事
可法出言可道人傑也守職不廢處義不比
見難不苟免見利不苟得人豪也英隽豪傑
各以大小之材處其位由本流末以重制輕
上唱下和四海之内一心同歸背貪鄙嚮仁
義其於化民若風之靡草今使不肖臨賢雖
嚴刑不能禁其姦小不能制大弱不能使强
天地之性也故聖人舉賢以立功不肖之主
舉其所與同觀其所舉治亂分矣察其黨與
賢不肖可論也
　古者選士之法道德爲上仁義禮樂次之
　書數法度又次之英隽豪傑乃以智取之
　豈戰國之法歟夫天下之理小不足以制
　大弱不足以制强從衡捭闔之論行雖嚴
　刑不能禁其姦矣
老子曰爲禮者雕琢人性矯拂其情目雖欲
之禁其度心雖樂之節以禮趨翔周旋屈節
卑拜肉凝而不食酒澂而不飲外束其形内
愁其意鉗陰陽之和而迫性命之情故終身
爲哀人何則不本其所以欲而禁其所欲不
原其所以樂而防其所樂是猶圜獸不塞其
垣而禁其野心决江河之流而雍之以手故
曰開其兊濟其事終身不救夫禮者遏情閑
欲以義自防雖情心㖥噎形性飢渴以不得
已自强故莫能終其天年禮者非能使人勿
欲也而能止之樂者非能使人勿樂也而能
防之
　禮者檢身之式防邪之具天下之通道也
　如顔子之視聽言動以禮存心則非禮者
　自不能入矣夫禮之用以和爲貴君子之
　心滿腔是禮誠於中形於外而自然之和
　盎乎天地人情以之洽陰陽以之和萬物
　以之育
夫使天下同畏刑而不敢盜竊豈若使無有
盜心哉故知其無所用雖貪者皆辭之不知
其無所用廉者不能讓之夫人之所以亡社
稷身死人手爲天下笑者未嘗非欲也知冬
日之扇夏日之裘無用於己則萬物變爲塵
垢矣故揚湯止沸沸乃益甚知其本者去火
而已
　盜竊之難治也乆矣竊鉤者誅竊國者爲
　諸侯是盜在上而不在下若堯之茅茨不
　剪樸桷不斲雖賞之不竊也傾宫瑶臺瓊
　室玉門桀紂之過身死人手悲夫
老子曰循性而行謂之道得其天性謂之德
性失然後貴仁道失然後貴義仁義立而道
德廢純樸散而禮樂飾是非形而百姓眩珠
玉貴而天下爭夫禮者所以别尊卑貴賤也
義者所以和君臣父子兄弟夫婦人道之際
也末世之禮恭敬而交爲義者布施而得君
臣以相非骨肉以生怨也故水積即生相食
之蟲土積即生自肉之狩禮樂飾即生詐僞
　事物之用未有乆而不弊者也雖道之可
　循德之可得苟非其時亦不能行君臣尚
　義猶不免於相非父子主恩或不免於生
　怨是豈人心之固有哉
末世之爲治不積於養生之具澆天下之淳
散天下之樸滑亂萬民以清爲濁性命飛揚
皆亂以營貞信爛熳人失其性法與義相背
行與利相反貧富之相傾人君之與僕虜不
足以論夫有餘則讓不足則爭讓則禮義生
爭則暴亂起故多欲則事不省求贍則爭不
止故世治則小人守正而利不能誘也世亂
則君子爲姦而法不能禁也
　人以食爲命一日不食則飢三日不食則
　病七日不食則死古者國有十年之儲故
　能當九年之水七年之旱而民不死也末
　世之爲治不積養生之具蓋由人主多欲
　不能省事上不足贍則必取於下下不足
　養則必爭於時食其重矣哉
老子曰衰世之主鑽山石挈金玉摘硥蜃銷
銅鐵而萬物不滋刳胞焚郊覆巢毁邜鳳凰
不翔麒麟不游搆木爲臺焚林而畋竭澤而
漁積壤而丘處掘地而井飲濬川而爲池築
城而爲固拘獸以爲畜則陰陽繆戾四時失
叙雷霆毁折雹霜爲害萬物焦夭處於太半
草木夏枯三川絶而不流分山川溪谷使有
壤界計人衆寡使有分數設機械陰阻以爲
備制服色等異貴賤差殊賢不肖行賞罰則
兵革超而忿爭生虐殺不辜誅罰無罪於是
興矣
　盈而不知止者天地鬼神之所共譴也夫
　陰陽繆戾四時失叙雷霆毁折雹霜爲害
　萬物焦夭川絶不流是皆虧盈變盈害盈
　之所致不能省愆則必有人道惡盈之禍
　起是可畏也
老子曰世之將喪性命猶陰氣之所起也主
闇昧而不明道廢而不行德滅而不揚舉事
戾於天發號令逆四時春秋縮於和天地除
其德人君處位而不安大夫隱遁而不言群
臣準上意而壞常疏骨肉而自容袤人謟而
陰謀遽戴驕主而像其亂人以成其事是故
君臣乖而不親骨肉疏而不附田無立苖路
無緩步金積折廉璧襲無贏殻龜無腹蓍筮
日施天下不合而爲一家諸侯制法各異習
俗悖拔其根而棄其本鑿五刑爲刻削爭於
錐刀之末斬刈百姓盡其大半舉兵爲難攻
城濫殺覆高危安大衝車高重壘除戰隊(使/陣)
死路犯嚴敵百往一反名聲苟盛兼國有地
伏尸數十萬老弱飢寒而死者不可勝計自
此之後天下未嘗得安其性命樂其習俗也
　陽生陰殺二氣更遷國運興衰固若有數
　然則六運交終一陰肇始洚水示儆九年
　爲災自非有堯舜禹三聖人者出噍類絶
　矣是故興衰有數治亂由人
賢聖勃然而起持以道德輔以仁義近者進
其智遠者懷其德天下混而爲一子孫相代
輔佐黜讒佞之端息末辯之說除刻削之法
去煩苛之事屏流言之迹塞朋黨之門消智
能循大常隳肢體黜聰明大通混溟萬物各
復歸其根夫聖人非能生時時至而不失也
是以不得中絶
　古人立教三公論道燮理陰陽存其亡治
　其亂有聖賢者起持以道德輔以仁義黜
　邪佞之臣去煩苛之事屏流言之迹塞朋
　黨之門混天下爲一家子孫相代而治
老子曰酆水之深十仞而不受塵垢金石在
中形見於外非不深且清也魚鱉蛟龍莫之
歸也石上不生五穀秃山不游麋鹿無所蔭
庇也故爲政以苛爲察以切爲明以刻下爲
忠以計多爲功如此者譬猶廣草也大即大
裂之道也其政悶悶其民淳淳其政察察其
民缺缺
　水太清者魚鱉不入懼網罟之害也山不
　毛者麋鹿下游失蔭庇之安也石上不生
　五穀無著根之地也末世之政以苛爲察
　以切爲明以尅下爲忠以計多爲功者明
　主不取焉
老子曰以正治國以奇用兵先爲不可勝之
政而後求勝於敵以未治而攻人之亂是猶
以火應火以水應水也同莫足以相治故以
異爲奇奇靜爲躁奇治爲亂奇飽爲饑奇逸
爲勞奇正之相應若水火金木之相伐也何
往而不勝故德均即衆者勝寡力敵則智者
制愚智同即有數者禽無數
　文子之書前以皇起後以霸終其皇帝王
　霸之書也以正治國以奇用兵此古今之
　通論霸者則不然用兵以奇治國亦以奇
　則是政復爲奇善復爲妖矣於戲治國失
　政而以奇爲務者尚何足以多筭云哉
通玄眞經纘義卷之十二
通玄眞經纘義釋音
卷一道原篇
　泏(音汨流/通之義)□(音垤/止也)殰(音讀胎/内敗也)詘(音屈/同義)滑(音/汨)
　溼(音/濕)袤(音/斜)湛(音沉/溺也)惋(音腕驚/歎也)嘏(音假/大也)汜(音/泛)
　訾(音紫内/容不辯)蚑蟯(上音岐下音/饒小蟲之類)創(音/瘡)淖(音鬧/和也)
　毳(充芮切/志柔也)亶(多旱切/信也)憎(音慘/毒也)枹(音桴擊/鼓杖也)蹎
　(音顚徐/步而行)瞑(音眠平/目而視)軻(音可志/不平貌)
卷二精誠篇
　暴(音/曝)譎(音决/詐也)賈(音價/數也)螫(音釋蟲/毒也)繆(音妙/同義)仿
　佯(倘徉/同義)囹圄(上零下語/獄名也)噞(魚檢切焦/飲水也)□呼
　(上音叫下去/聲大呼也)景(音影形/景義同)倕(音垂工/輸也)亡(音無/同義)
　囷(區倫切/圓廪也)
卷三九守篇
　便寧(上毗連/切安也)影柱(有若無也/不爲物累)建鼓(實若虚/也不爲)
　(聲/動)攓(音蹇/同義)䀹(音睫/同義)侑巵(上音宥/欹器也)登假(下音遐/同義)
卷四符言篇
　倍(音悖/同義)要(音/邀)天下雙(雙兼也/兼者霸)屈(九勿切/屈奇也)懾
　(音/摺)瘉(音/愈)
卷五道德篇
　稸(聚也蓄/同義)刺(七賜/切)賈便(上音古/下平聲)蝡(音軟𧍒/螻蟲也)
　蜎(音淵飛/蟲也)劌(妙衛切/無傷也)捽(存兀切/扯也)趣(音/趨)亟(去/利)
　(切疾/也)罷(音/疲)
卷六上德篇
　樅(七容/切)狖(余救切/猿屬)晞(音希/乾也)堁(音課塵/土也)瑗(音/院)
　(璧/也)礛(力甘/切)儲(音諸磨/礪之石)螿(音將/蟬屬)枘(而鋭/切)椓(音/卓)
　(治木/之具)眥(疾智切/目匡也)䋤(音藥絲/麻之屬)□(音未/履屬)蹍(女展/切踏)
　(也)麃(音瀌/盛也)軵(音勇推/車之謂)海内(下音/納)鷙(音至/鷹屬)橑
　(音老/椽屬)黯(音/闇)黣(音/昧)蝮(孚六切/虺屬)萑(音尤/蘆屬)提(音時/羣聚)
　(貌)兇(上聲/惡貌)蚈(音賢螟/蚣也)準(鼻頭/曰準)跬(犬蕊切/半步也)凷
　(音塊/同義)呰(音訾/辯也)紼(浮費切/扉同義)裒(音抔/聚也)湛(音/沉)荂(音/孚)
　(物不/榮也)偯(音/依)
卷七微明篇
　軤(音孚喝/車聲)苛悄(上音何下音/峭猛急也)偁(音稱舉/揚也)覡
　(音檄男巫曰/覡女曰巫)煦(吁句切暖/氣育物)
卷八自然篇
　徼(音邀/同羲)窊(烏瓜切/地四也)褒(不褒不/爲大也)褊(不褊不/爲小也)亟
　(去吏切/急也)縣(乃鳥切/推版具)輴(音椿𧿨/與之與)樏(音蠃肩/輿之具)𤸃
　(音瘦/同義)骿胝(上胼下脂手/足皮厚也)詘(音/屈)
卷九下德篇
　圉(音禦/同義)脅(音協/同義)窳(音愈勞/也病也)敖世(上音/傲)伉行
　(上音亢/下去聲)
卷十上仁篇
　螘(蟻同/義)镺𨱵(上於倒切下乃倒/切獸之長大者)罝罘(上音/噬下)
　(音浮兔/網也)𦉾罟(上音網下音/古漁網也)隼(音筍鷙/鳥也)鷇(音/寇)
　(鳥初/出卵)蹠(音隻跳/也躣也)偄(軟同/義)□(瘦同/義)□(前賜切/骨粗惡)
　囦(淵同/義)
卷十一上義篇
　璜(半璧曰/璜美玉)刎(音吻/割也)徧(音邊徧/類同類)邃(隧曰/深也)詆(音/氐)
　(訶/也)
卷十二上禮篇
　懋(瞀同義/目不明)攓(搴同義/攓取也)譊(音鐃急/呼也)墽(音墝同/義瘠也)
　疢(音□/病也)錯(音措同/義置也)圜(與圈同/養獸閑)雍(音壅/塞也)㖥(渠/隕)
　(切哽同義硥音蚌/同義除音住開也)

通玄眞經纉義釋音





