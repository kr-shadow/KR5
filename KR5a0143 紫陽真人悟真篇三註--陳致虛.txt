#+TITLE: 紫陽真人悟真篇三註--陳致虛
#+DATE: 2016-06-11 12:26:49
#+SOURCE: github.com/kanripo/KR5a0143 master 0d13ad75                
悟眞篇記律一
張平叔先生者天台人少業進士坐累謫嶺
南兵籍治平中先大父龍圖公詵帥桂林取
置帳下典機事公移他鎮皆以自隨最後公
薨於成都平叔轉徙秦隴乆之事扶風馬默
處厚於河東處厚被召臨行平叔以此書授
之曰平生所學盡在是矣願公流布當有因
書而會意者默爲司農少卿南陽張公履坦
夫爲寺主簿坦夫曰吾龍圖公之子壻也默
意坦夫能知其術遂以書傳之坦夫坦夫復
以傳先考寳文公余時童丱在傍竊取而讀
之不能通也先公帥秦陽平王箴衮臣在幕
府因言其兄冲熙先生學道遇劉海蟾得金
丹之術冲熙謂舉世道人無能達此者獨張
平叔知之成道之難非巨有力者不能也冲
熙入洛謁冨韓公賴其力而後就余時年少
氣鋭雖聞其說不甚介意亦不省所謂平叔
者爲何人邇來年運曰往志氣日衰稍以黄
老方士之術自治有以金丹之術見授者曰
神者生之體形者神之舍道以全神術以固
形神全而形固則其去留得以自如矣因卜
吉戒誓傳法既竟再謂余曰九轉金液大還
丹上聖祕重不可輕易泄漏也異日各見所
授先依盟誓又須自修功成方可審擇而付
之蓋欲親歷其事然後開諭後學俾抽添運
用之時得免危殆則形神俱妙之道由是著
矣古今相傳皆有斯約違者必有天譴豈不
知平叔傳非其人三遭禍患者乎子當勉之
宜無忽焉復序其所從來得之成都異人者
豈非海蟾耶且冲熙成丹之難及於世之所
謂道人者無所許可唯平叔一人而已其言
與予昔者所聞於衮臣者皆合因取此書讀
之始悟其說又考世之所傳吕公沁園春及
海蟾詩詞無一語不相契者是以知淵源所
來蓋有自矣今好事者多收此篇而文理頗
有不同疑其初成未經裁益時已有傳之者
爾亦嘗參較其舛誤二十餘處而尤甚者如
詩所謂纔見芽生須急採若逢望遠不堪嘗
此本乃改云鉛見癸生須急採金逢望後不
堪嘗蓋補完丹訣於其間顯見世之所傳辭
㫖有所未善也其别本復有了悟眞如一絶
此乃以歐冶鑄劍之事易去之縁平叔自爲
悟眞篇後序曰此悟眞篇中所歌詠大丹藥
物火候細微之訣無不備悉觀之可以尋文
解義苟無是詩則變鍊金木之妙何從而得
之其文簡而理隱故出此篇以繼成其事然
後金木還返之㫖焕然可推大丹既成而聖
胎可結也學者當知此書傳之寖廣獨吾家
之本爲眞蓋平叔之所親授者也余雖得之
願力不足當求同志者共成之因此托其自
　陰道厭九一濁亂弄元胞諸術甚衆多千
　條有萬餘彭眞人云世人不違大道之宗
　元而無非傍門曲徑此屬多般皆爲左道
　乖訛天理悖亂至眞明違黃帝之言全失
　老君之㫖本期永壽反爾傷生鍾離翁云
　生我之門死我户之意大哉上賢說到下
　稍無人承當何哉只爲世人執己而修則
　千條百徑無非傍門者矣仙翁垂憫直言
　窮取生身處豈不忒露天機縁爲世人因
　業識中來却又因業識中而去一陽奔失
形雖男子而身中皆陰若執一己而修豈
能還其元而返其本哉既不能還元返本
又將何以迴陽换骨也是以大修行人求
先天眞鉛必從一初受氣生身之處求之
方可得先天眞一之氣以還其元而返其
本也此謂男女修行如此女人修仙則以
乳房爲生氣之所其法尤簡是以男子修
仙曰煉氣女人修仙曰煉形女人修煉先
積氣於乳房然後安鼎立爐行太陰煉形
之法其道最易成道也良有妙㫖昔宣和
中洞賓遊吴興見一娼妓張珍奴色華容
美性好淡素雖落風塵每夕沐浴更衣炷
香告天求解脱去甚切洞賓作一士訪之
珍奴見之風神異殊心甚敬之盡歡士飄
然而去明日又至亦如之往往月餘終不
及亂張珍奴曰荷君眷顧甚乆獨不留一
宿罄枕席之娱豈妾猥漏不足奉君子耶
士曰不然人貴心相知何必如此哉且汝
每夜告天實何所求珍奴曰失身於此又
將何爲但自念奴入是門中妄施粉黛以
　假爲眞歌謳艷曲以悲爲樂本是一團臭
　膿皮袋借僞飾以惑人每每悔嘆世之愚
　夫不自尊貴過我門者睹我如花情牽意
　惹迷戀不捨非但喪財多致身殞妾雖假
　容交歡覺罪甚重惟朝夕告天早脱此門
　士曰汝志如何何不學道珍奴曰陷于此
　地何從得師士曰吾爲汝師乎珍奴即拜
　扣士曰再來乃可遂去珍奴日夜望不至
　深自懊恨因書曰逢師許多時不說些兒
　箇安得仍前相對坐懊恨韶光空自過直
　到如今悶損我筆未竟士忽來見所書續
　其韻道無巧妙與你方兒一箇子後午前
　定息坐夾脊雙關崑崙過恁時得氣力思
　量我珍奴大喜士乃以太陰煉形太丹法
　與之珍奴自是神氣裕然若大開悟不知
　密有所傳尤多珍奴亦不告人臨别作步
　蟾宫云坎離坤兊分子午須認自家宗祖
　地雷震動山頭雨要洗濯黄芽岀土捉得
　金精牢閉固辯甲庚要生龍虎待他問汝
　甚人傳但說先生姓吕珍奴方悟是吕先
審是修行然後付焉金玉堆裏不可與焉父
子至親亦勿與焉蓋輕泄妄漏身則受殃禍
連九祖門户有災子孫不祥豈止如是又將
受種種惡報或沉九地永不受生切戒毋忽
乾道五年乙丑歲中秋日孫薛式謹書














陸子野註悟眞篇序
正人行邪法邪法悉歸正邪人行正法正法
悉歸邪噫金丹之道大槩如此苟差之毫釐
則失之千里是道者一陰一陽之道也得其
道則我命在我身外有身與天齊年享其永
壽百姓日用而不知之皆流於情僞愛悐之
歸矣夫物不得陰陽則不生何哉畢竟陰陽
合而然也但有生人生仙之間爾仙師所謂
逆爲丹母順爲人者此也其法至簡至易凡
夫俗子信而行之神仙可致況上士乎丹經
垂救後世多以譬喻爲辭不截然而直指者
非祕吝也蓋患世人信不能及反爲毁謗故
爾此道鑿鑿可以岀生死且如龍虎上經云
磁石吸鐵隔礙潜通何況萬物配合而生參
同契云物無陰陽違天背元牝鷄自卵其雛
不全學者須要察認仙師此意還且說箇甚
麽僕自幼潜心此道亦有年矣道不負人天
其憐我獲遇聖師一語方知妙在目前參諸
丹經洞然明白審一身之中所産者無非汞
爾蓋於六慾七情之場醉生夢死之境易於
走失猶汞之性難制伏也若非得眞鉛以制
之使其交媾結成聖胎將見春而秋朝而暮
日復一日斫喪殆盡至於四大不起可不痛
歟是篇詩云休施巧僞爲功力認取他家不
死方壺内旋添延命酒鼎中收取返魂漿又
曰須知死户爲生户莫執生門號死門若會
殺機明反覆始知害裏却生恩作丹之要於
此二詩可見其底藴八九矣賢哉紫陽眞人
之用心也惜乎世人宜假而不宜眞當面蹉
過而誰肯認悲夫僕既得師一訣而粗知緒
餘更無别道以加此矣而所難者力薄志劣
則不能行嘗觀古人抱朴子得此道二十年
家無儋石之蓄不得爲之徒有長嘆三復此
語實可悲哉此道正是知行兩途不可同日
而語昔杏林眞人授道光禪師且囑之曰可
疾往通邑大都依有力者方可圖之後道光
禪師領㫖如教棄僧伽黎幅巾縫掖復俗以
了其事詳而質之可無疑矣僕不自愧僣以
愚得於此書下一註脚語雖草率而㫖意甚
親萬一賢明同志者見而豁然默悟了此妙
道何異如僕之得也苟有識見卑污根器凉
薄素溺於名相之人妄意竊謗爲三峰採戰
之術者是所謂孔子不得不哭麟卞和不得
不泣玉嗚呼惟祖師神明鑒之
上陽子註悟眞篇序
形以道全命以術延此語盡備金丹之說南
華老仙云魚相忘於江湖人相忘於道術老
子曰上德無爲而無以爲下德爲之而有以
爲上德者内丹之不虧故以道全其形下德
者外丹之作用故以術延其命若求天仙須
兼内外而修何謂道亦如治國也天下太平
國家無事此聖人上德之道行無爲之化雖
有智士良將無所用之何謂術若天下擾攘
兵役疊起苟無智士良將豈庸人所能制治
哉即如人身初生神氣渾全復以道而養之
則籛鏗之壽信未爲多此人之上德也倘年
壯氣盛與嗜慾俱若非外丹之術曷延其命
深斯道者則道爲體術爲用假術以成其道
者猶借良智以安其國然吾所謂術者則非
小伎也乃天地陰陽造化生生之道也如順
則生物生人者是後天地之道也逆則成仙
成佛者是先天地金丹之道也此所謂術者
也故列聖相傳必師其術以禆其道伏羲周
孔之易術也故曰一陰一陽之謂道孔子曰
慎斯術也以往其無所失矣釋云佛法者法
即術也是以華嚴合論云一切巧術智增悲
妙道曰黄老之術蓋言黃帝老子皆以此而
成道也三教一家實無二道天台紫陽眞人
悟眞篇詩詞歌章明示金丹之術以全乆視
之道故眞人自序云黄老悲其貪着乃以修
生之術順其所欲漸次導之子野序亦云正
人行邪法邪法悉歸正者此皆深得其㫖其
用則精氣神其名則云金丹吐露泄盡世無
知音者況道光禪師及陸眞人解註極爲明
白而一切人不參其陰陽造化有必不可也
外道乃指爲傍門甚而云三峰採戰之說者
豈不惜哉道之不行也有三焉上根法器者
不遇眞師遂入空寂狂蕩一也中庸之士愚
執無師謬妄猜臆二也下士愚人逐波隨流
不信有道三也如葉文叔袁公輔輩臆度妄
註却引仙經古語證之竟至玉石不分果有
何益致虚首聞趙老師之㫖未敢自足後遇
青城老仙之祕方知陰陽造化順則人逆則
仙之理無復更議至如象月出庚陽生火候
之奥青城之訓爲最的而易行今不敢祕乃
悟眞篇每章之下出數語者則薛陸所藏餘
藴更爲申之使後來人不迷於疑網噫世之
信道而行者鮮而復鮮金丹之道未有若此
悟眞篇之親且切矣上有純陽海蟾之面授
也我重陽丹陽諸老仙之語亦與是合況杏
林道光泥丸紫清代相授受皆以是而證仙
道世因稔聞而厭聽此雖三尺童孩亦知世
有神仙之術時人乃多訕謗者抑不思之甚
也且青城翁授僕眞訣既而囑曰後必有王
侯大人求師于子夫道不可禁祕又不可妄
泄孰能審之吾有一驗法頗得其情實今以
授子可沙裏淘金去也僕承師授寢食若驚
首授田侯至陽子遍遊夜郎卭水沅芷辰陽
荆南二鄂長沙盧阜江之東西凡授百餘人
皆只以道全形之㫖至於以術延命之祕可
語者百無二三非僕所敢靳也彼器有利鈍
爾因書于此使聞道者各宜勉旃妙矣哉雖
有拱壁以先駟馬不如坐進此道也
紫陽眞人悟眞篇笙蹄
學仙之至要雖世之愚人得其妙訣亦躋聖
位何也爲堅信不疑而勇於行耳學者未得
眞師口訣望洋而退否則猜量臆說說性說
命說禪說宗以逞乾慧孰知是書故一絶云
饒君了悟眞如性未免抛身却入身何似更
兼修大藥頓超無漏作眞人是以三教殊途
同歸皆先了性然後修命未有知修命而不
知了性者蓋大藥從性而入方是金丹也獨
知性者又烏知玄牝生丹之妙世多有悟性
而不知修命者故詩謂名爲四果徒之句此
乃明空性而不得達磨上乘之教後之愚人
反謂修命之後方求了性誑惑至此復奈之
何兼以近世有輩妄人僞作歌頌記于此書
之後以瞽性命之學如讀祖英集讀參同契
等禪宗歌頌四十餘篇措辭殊甚鄙陋似此
何能明性此乃初學無知連床上習爲此等
不可捉摸底話以愚惑世人今皆削去毋玷
玄文此輩不究紫陽眞人之書言參妙道語
漏化工其意甚殊其言大切如先把乾坤爲
鼎器次搏烏兔藥來烹又如鉛遇癸生二物
會時之句其高製妙語豈識見卑污所能思
議故眞人自序云教雖分三道乃歸一奈何
後世黃緇之流各自專門互相非是致使三
家宗要迷没邪歧不能混一而同歸矣予項
在中書有志于此每疑仙與佛爲各道性與
命爲兩途後蒙師授方得指歸始知天下無
二道之理倘非師㫖皆是誑談歷閲群書遍
加詢究此悟眞篇前後註釋可見三十餘家
於中有力行而深知有洞達而未行有及門
而無火候有略曉而無下手有不得明師妄
自箋註大失其㫖眞人所謂學者隨量會解
自然成三乘之差今集薛陸陳三家所註壽
梓以行其意合而㫖同實後學之梯級書之
來歷且有數說是亦後人各述得書之由所
不足信或云垣中三星潜耀降世又云燒其
蜕得舍利子千百此皆杜撰有所不取明達
之士或是斯言遵而行之仙佛可證工部尚
書張士弘書
悟眞篇序
嗟夫人身難得光陰易遷罔測短脩安逃業
報不自及早省悟惟只甘分待終若臨期一
念有差墮三塗惡趣則動經塵劫無有出期
當此之時雖悔何及故老釋以性命學開方
便門教人修種以逃生死釋氏以空寂爲宗
若頓悟圓通則直超彼岸如有習漏未盡則
尚徇於有生老氏以煉養爲眞若得其要樞
則立躋聖位如其未明本性則猶滯於幻形
其次周易有窮理盡性至命之辭魯語有毋
意必固我之說此仲尼極臻乎性命之奥也
然其言之常略而不至於詳者何也蓋欲序
正人倫施仁義禮樂之教故於無爲之道未
嘗顯言但以命術寓諸易象以性法混諸微
言耳至於莊子推窮物累逍遥之性孟子善
養浩然之氣皆切幾之迨夫漢魏伯陽引易
道陰陽交姤之體作參同契以明大丹之作
用唐忠國師於語録首序老莊言以顯至道
之本末如此豈非教雖分三道乃歸一奈何
後世黄緇之流各自專門互相非是致使三
家宗要迷没邪歧不能混一而同歸矣且今
人以道門尚於修命而不知修命之法理出
兩端有易遇而難成者有難遇而易成者如
鍊五芽之氣服七耀之光注想按摩納清吐
濁念經持咒噀水叱符叩齒集神休妻絶粒
存神閉息運眉間之思補腦還精習房中之
術以至服鍊金石草木之類皆易遇而難成
者已上諸法於修身之道率皆滅裂故施功
雖多而求效莫驗若勤心苦志日夕修持止
可以辟病免其非横一旦不行則前功漸棄
此乃遷延歲月必難成功欲望一得永得還
嬰返老變化飛昇不亦難乎深可痛傷蓋近
世修行之徒妄有執著不悟妙法之眞却怨
神仙謾語殊不知成道者皆因煉金丹而得
恐泄天機遂託數事爲名其中間惟閉息一
法如能忘機絶慮即與二乘坐禪頗同若勤
而行之可以入定出神柰何精神屬陰宅舍
難固不免長用遷徙之法既未得金汞還返
之道又豈能迴陽换骨白日而升天哉夫煉
金液還丹者則難遇而易成要須洞曉陰陽
深達造化方能追二氣於黄道會三性於元
宫攢簇五行合和四象龍吟虎嘯夫唱婦隨
玉鼎湯煎金爐火熾始得玄珠成象太一歸
眞都來片餉工夫永保無窮逸樂至若防危
慮險慎於運用抽添養正持盈要在守雌抱
一自然復陽生之氣剥陰殺之形節氣既周
脱胎神化名題仙籍位號眞人此乃大丈夫
功成名遂之時也今之學者有取鉛汞爲二
氣指臟腑爲五行分心腎爲坎離以肝肺爲
龍虎用神氣爲子母執津液爲鉛汞不識浮
沉寧分主客何異認他財爲己物呼别姓於
親兒又豈知金木相剋之幽微陰陽互用之
要妙是皆日月失道鉛汞異爐欲望結成還
丹不亦遠乎僕幼親善道涉獵三教經書以
致刑法書筭醫卜戰陣天文地理吉凶死生
之術靡不留心詳究惟金丹一法閲盡群經
及諸家歌詩契論皆云日魂月魄庚虎甲龍
水銀朱砂白金黑錫坎男離女能成金液還
丹終不言眞鉛眞汞是何物也不說火候法
度温養指歸加以後世迷徒恣其臆說將先
聖典教妄行箋註乖訛萬狀不唯紊亂仙經
抑亦惑誤後學僕以至人未遇口訣難逢遂
至寢食不安精神疲顇雖詢求遍於海嶽請
益盡於賢愚皆莫能通曉眞宗開照心腑後
至熙寧己酉歲因隨龍圖陸公入成都以夙
志不回初诚愈恪遂感眞人授金丹藥物火
候之訣其言甚簡其要不繁可謂指流知源
語一悟百霧開日瑩塵盡鑑明校之仙經若
合符契因念世之學仙者十有八九而達眞
要者未聞一二僕既遇眞筌安敢隱默罄所
得成律詩九九八十一首號曰悟眞篇内七
言四韻一十六首以表二八之數絶句六十
四首按周易諸卦五言一首以象太一續添
西江月一十二首以周歲律其如鼎器尊卑
藥物斤兩火候進退主客後先存亡有無吉
凶晦吝悉備其中矣及乎篇集既成之後又
覺其中惟談養命固形之術而於本源眞覺
之性有所未究遂翫佛書及傳燈録至於祖
師有擊竹而悟者乃形於歌頌詩曲雜言三
十二首今附之卷末庶幾達本明性之道盡
於此矣所期同志覽之則見末而悟本捨妄
以從眞時皇宋熙寧乙卯歲旦天台張伯端
平叔序













紫陽眞人悟眞篇三註卷之一
　紫賢薛道光子野陸墅上陽子陳致虚註
七言律詩八首
不求大道出迷途縱負賢材豈丈夫百歲光
陰石火爍一生身世水泡浮只貪利禄求榮
顯不顧形容暗悴枯試問堆金等山嶽無常
買得不來無
　道光曰難莫難於遇人易莫易於成道今
　也現宰官長者之身結大道修丹之友煉
　一黍米於霎時之中立地成道此易莫易
　於成道也然紆紫懷金門深似海有道之
　士望望然而去之此難莫難於遇人也易
　莫易於遇人難莫難於成道今也百錢掛
　杖四海一身夙植靈根親傳大道然龍虎
　之韁易解刀圭之鎖難開得藥忘年煉鉛
　無計此又遇人之易而成道之難也安有
　二事俱全哉正好密扣玄關千載一時十
　洲三島者耶仙翁遊成都遇青城丈人得
　金液還丹之妙道驚嘆成藥之不難故作
　是詩結縁丹友其末章曰試問堆金等山
　嶽無常買得不來無辭意迫切雖有拱壁
　以先駟馬不如坐進此道仙翁遠矣高山
　流水落落知音
　子野曰道不負人人乃負道
　上陽子曰從古聖賢尊道貴德何謂道先
　天一炁之造化也何謂德積功累氣以成
　聖也古之上士必先積德古之聖賢必先
　聞道未有不聞道而稱聖未有不積德而
　曰賢既曰賢矣却不精修妙道者則與凡
　流同歸泯滅而已矣是不得名爲大丈夫
　百年榮顯光陰如電金玉堆裏難免無常
　且功如韓信冨遇石崇愈危身以棄生但
　殉名而殉貨以自滅其軀故經云道之眞
　可以治身其緒餘以爲國家其王且以治
　天下是以積德曰賢積財曰愚愚而且冨
　故業重賢而且貧必罪輕信夫天道好還
　者也仙翁憫世愚人貪財積業故作是書
　首以此詩諷勸世人崇修至道也
人生雖有百年期壽夭窮通莫預知昨日街
頭方走馬今朝棺内已眠屍妻財抛下非君
有罪業將行難自欺大藥不求爭得遇遇之
不煉是愚癡
　道光曰麟鳳不世出神仙不常見有能空
　夢幻泡影之身可脱生老病死之苦爲人
　間希有之事道上逢師師邊得㫖下手速
　修猶大遲也仙翁作是詩末章且曰大藥
　不求爭得遇遇之不煉是愚癡其叮嚀懇
　切如此吾儕未聞道者可即求師已遇人
　者豈容癡坐宜結一時之黍米守抱九載
　之空仙心藏太虚神遊八極露紫雲之半
　面應仙試於玄都毋使許君專美晋代
　子野曰知之非難行之惟難妙矣哉
　上陽子曰經云夫人上壽百歲中壽八十
　下壽六十除憂患死喪一月之間不過四
　五日而已一世之人儘貪名利爲可長享
　豈顧死期至哉僕每問嘆世之愚人一身
　之外急於妻子百計冨貴一旦身没妻適
　他人並以冨貴爲後夫所有誰肯思前夫
　方在地獄中受業報也故仙翁云妻財抛
　下非君有罪業將行難自欺惻隱之至矣
　但欲世人修道以脱輪迴多少負志自高
　之士已遇眞師直指大道乃欲待其功名
　志滿願足方煉金丹忽忽天不與年悔何
　能及豈非愚癡乎噫未聞者急求師已聞
　者即求藥矣人之壽夭不可預知也頓除
　執着更不愚癡信受奉行此可謂賢智者
學仙雖是學天仙惟有金丹最的端二物會
時情性合五行全處虎龍蟠本因戊己爲媒
娉遂使夫妻鎮合歡只候功成朝北闕九霞
光裏駕翔鸞
　道光曰仙有數等陰神至靈而無形者鬼
　仙也處世無疾而壽永者人仙也飛空走
　霧不飢不渴寒暑不侵遨遊海島長生不
　死者地仙也形神俱妙與道合眞歩日月
　無影入金石無礙變化無窮隱顯莫測或
　老或少至聖至神鬼神莫能知蓍龜不能
　測者天仙也陰眞君曰若能絶嗜慾修胎
　息頤神入定脱殻投胎託陰化生而不壞
　者可爲下品鬼仙也若受三甲符籙正一
　盟威上清三洞妙法及劍術尸解之法而
　得道者皆爲南宫列仙在諸洞府修眞得
　道乃中品仙也若修金丹大藥成道或脱
　殻或冲舉乃無上九極上品仙也丹法七
　十二品欲學天仙惟金丹至道而已此蓋
　無中生有天地未判之前煉混元眞一之
　氣非後天地生五金八石朱砂水銀黑鉛
　白錫黃丹雄黃雌黃硫黃砒粉秋石草木
　灰霜雪冰滓質煮伏之類及自身津精氣
　血液有中生有等物也惟眞一之氣聖人
　以法追攝於一時辰内結成一粒如黍米
　號曰金丹又曰眞鉛又曰陽丹又曰眞一
　之精又曰眞一之水又曰水虎又曰太乙
　含眞氣人得餌之立躋聖位此乃無上九
　極上品天仙之妙道世人罕得而遇也吾
　儕今得大道斷念浮華凝神碧落毋爲中
　下之圖當證無上九極上品天仙之位且
　眞一之氣生於天地之先混於虚無之中
　恍惚杳冥視之不見聽之不聞搏之不得
　如之何而凝結以成黍米之珠哉聖人以
　實而形虚以有而形無實而有者眞陰眞
　陽也同類有情之物也虚而無者二八初
　弦之炁也有氣而無質兩者相形一物生
　焉所謂一者眞一之氣而凝爲一黍米之
　珠也經曰元始懸一寳珠大如黍米在空
　玄之中者此其證也聖人恐泄天機以眞
　陰眞陽取喻青龍白虎以兩弦之氣取喻
　眞鉛眞汞也今仙翁詩曲中復以龍之一
　物名曰赤龍曰震龍曰天魂曰乾家曰乾
　爐曰玉鼎曰玉爐曰扶桑曰下弦曰東陽
　曰長男曰赤汞曰水銀曰朱砂曰離日曰
　赤鳳皆比喻青龍之一物也又以虎之一
　物名曰黑虎曰兊虎曰地魄曰坤位曰坤
　鼎曰金爐曰金鼎曰華嶽曰前弦曰西川
　曰少女曰黑鉛曰偃月爐曰坎月曰黑龜
　皆比喻白虎之一物也又以龍之弦氣曰
　眞汞曰姹女曰木液曰青娥曰朱裏汞曰
　性曰白雪曰流珠曰青衣女子曰金烏曰
　離女曰乾龍曰眞火曰二八姹女曰玉芝
　之類一也又以虎之弦氣曰眞鉛曰金翁
　曰金精曰水中金曰水中銀曰情曰黃芽
　曰金華曰素練郎君曰玉兔曰坎男曰雄
　虎曰眞水曰九三郎君曰刀圭之類一也
　二物會時情性合者二物即龍虎也青龍
　在東屬木木能生火龍之弦氣爲火曰性
　屬南謂之朱雀也白虎在西屬金金能生
　水虎之弦氣爲水曰情屬北謂之玄武也
　木火金水合龍虎情性通四象會中央功
　歸戊己土土者丹也此之謂眞五行全戊
　己爲媒娉者木在東金在西兩情相隔誰
　爲媒娉惟有黃婆能打合牽龍就虎作夫
　妻戊己屬土謂之黃婆龍虎雖處東西黃
　婆能使之歡會金木雖然間隔黃婆能使
　之交併兩者蓋眞一之氣潜兩者同眞一
　之氣變眞人自出現此外藥法象也丹熟
　人間功成天上九霞光裏兩腋風生非夙
　植靈根廣施陰騭其孰能語與於此哉
　子野曰天仙非金丹不能成道且道金丹
　是何物咦分明元是我家物寄在坤宫坤
　是人所言二物者何物也我與彼也彼我
　會則情性和而五行備龍虎即情性而已
　且道這箇會字如何會有用用中無功用
　功功裏施功咦竹密不妨流水過山高豈
　礙白雲飛戊己乃中也中者得其正位戊
　己者意土也彼我之意相合則夫妻之情
　歡悦而得矣茍陰之意雖欲求陽而陽之
　意未欲求陰則陰陽抗衝不相涉入則物
　不生矣所以戊己爲生物之鄉生物係乎
　意也眞土無位其意無形神哉神哉
　上陽子曰道光謂仙有數等有鬼仙人仙
　地仙神仙天仙而陰眞君又分上中下三
　品仙者皆欲明天仙爲高上蓋天仙之道
　除金丹之道則餘無他術矣金丹乃陰陽
　之祖氣即太極之先天地之根也所謂二
　物者一乾一坤也一有一無也一情一性
　也一離一坎也一水一火也一日一月也
　一男一女也一龍一虎也一鉛一汞也一
　竅一妙也一玄一牝也一戊一己也一烏
　一兔也一精一氣也一龜一蛇也一彼一
　我也一己一身也一金一木也一主一賓
　也一浮一沉也一剛一柔也一琴一劍也
　一陰一陽也皆云乾坤爲二物之體陰陽
　爲二物之根龍虎爲二物之象男女爲二
　物之名鉛汞爲二物之眞彼我爲二物之
　分精氣爲二物之用玄牝爲二物之門惟
　先天混元眞一之氣乃産於二物之内故
　夫一陽者本乾也因貪癡之後乾之一陽
　乃寄於坤之中爻而成坎故一陰者乃坤
　也因錯亂之後坤乃破乾之全體指而成
　離則離中之物唯汞而已坎中之物却名
　曰鉛鉛從白虎而生故曰虎之弦氣汞從
　青龍而生故曰龍之弦氣龍乃屬木木能
　生火故曰龍從火裏出虎乃屬金金能生
　水故曰虎向水中生名之者物之體也用
　之者物中所産之物也故云二物會者一
　情一性之交會也一乾一坤之歡會也一
　陰一陽之還會也因會方能有合戊己爲
　媒娉者媒者所以通兩家之消息娉者所
　以傳一時之過送然有内亦有外在外者
　即泥丸翁云言語不通非眷屬之謂也在
　内者戊己爲乾坤之門户爲陰陽之去來
　爲龍虎之起伏爲男女之媒娉以其鉛西
　汞東間隔千里若非戊子兩相媒娉而會
　合之則何由得産眞一之氣哉夫妻者却
　非世間之所謂夫妻也世之夫妻以生男
　生女爲喜以損精神爲樂因之而有恩愛
　因之而有生老病死苦以纏絆所以經云
　父母取其恩妻妾取其愛兒女取其形者
　皆因牽制於愛慾之場不能割斷於冨貴
　之域惟聖人則能相時而用不將不迎年
　壯而育子者續綱常也及乎四十而不惑
　不動心者不爲愛育之所制也金丹之言
　夫妻者獨妙矣哉又有内外亦有數說以
　虎而嫁龍外也以坎而適離外也以震男
　而求兊女外也至於以鉛合汞内也以氣
　合神内也以有入無内也皆爲男女等相
　又能以苦爲樂亦無恩愛留戀且以割捨
　爲先交媾只半箇時辰即得黍米之珠是
　以不爲萬物不爲人乃逆修而成仙作佛
　者此爲金丹之夫妻也雖然家家有之而
　非自家所有者蓋其見之不可用也欲若
　求之大要法財必於神州赤縣者爲其用
　之不可見也夫欲修此金丹必先煉己以
　待陽生之時若無煉己之功則二物雖會
　媒娉雖合夫妻雖眞將見鉛至而汞失應
　矣蓋古仙聖師必煉此金液大還丹而後
　白日騰空如黃帝之鼎湖張葛許之飛昇
　此但世所知者豈勝言哉而其不知者亦
　豈勝言哉故傳曰略記飛昇者三萬餘人
　拔宅者八百餘家此皆金丹之道得仙而
　又能積功累行豈有不翔鸞而朝北闕也
此法眞中妙更眞都縁我獨異於人自知顛
倒由離坎誰識浮沉定主賓金鼎若留朱裏
汞玉池先下水中銀神功運火非終旦現出
深潭月一輪
　道光曰此道至靈至聖至尊至貴至簡至
　易玄之又玄妙中之妙舉世罕聞仙翁出
　乎其類獨傳深㫖冲照王眞人曰金丹之
　道舉世道人無所許者惟平叔一人而已
　泰山丘垤河海行潦何敢望焉離三爲陽
　而居南所以返爲女者外陽而内陰是謂
　之眞汞坎　爲陰而居北所以返爲男者
　外陰而内陽也是謂之眞鉛後詩云日居
　離位翻爲女坎配蟾宫却是男此言坎是
　男離是女猶言父之精母之血日之烏月
　之兔砂之汞鉛之銀天之玄地之黃也此
　類者皆指龍虎初弦之氣也顛倒主賓者
　陽尊高而居左曰主陰卑低而居右曰賓
　離爲火火炎上火與木之性俱浮爲陽故
　云主也坎爲水水流下水與金之性俱沉
　爲陰故云賓也此常道也令也離反爲女
　坎反爲男是主反爲賓而賓反爲主又道
　中取二弦顛倒之意爲主賓非取常道之
　主賓也金鼎者金爲陰物也鼎中有至陽
　之氣是陰中有陽之象白虎是也玉池者
　玉爲陽物也池中有至陰之氣是陽中有
　陰之象青龍是砂中之汞龍之弦氣也水
　中銀虎之弦氣也修丹之士若欲以虎留
　龍必先驅虎就龍然後二氣氤氲兩情交
　合施功煅煉自然凝結眞一之精氣也運
　火者火乃二弦之氣旦是一晝之首爲六
　陽之元故曰旦聖人運動丹火有神妙之
　功不半時之中立得眞一之精一粒大如
　黍米現在北海之中光透簾幃若深潭現
　出一輪之赫日也非終旦者明一時之中
　金丹立成此外藥法象也
　子野曰我本離而反陰彼本坎而反陽上
　下反常故稱顛倒彼鉛而沉沉乃降我汞
　而浮浮乃昇以汞制鉛彼爲主我爲賓入
　藥鏡云鉛龍昇汞虎降微哉微哉經云口
　爲玉池太和官金鼎喻我玉池喻彼留我
　身中之汞住得復玉池之銀制之則不致
　飛走銀即鉛也火者陰陽之氣合而内行
　内行則温而和所以能融物之眞使其交
　媾陰陽之氣不合即非火矣今之學者以
　一息不間爲行火抑何謬哉殊不知一息
　不間者陰符也何哉二數屬火一數屬水
　合則爲二不合則一其妙在乎積陰之下
　一陽來復之時也所以火必以候繼之其
　理明矣學者知其奥而運用之則陽氣回
　於丹田之中發生光華如深潭之有日也
　其功豈不神哉
　上陽子曰妙之一字夫誰肯信異於人者
　世人迷於愛慾我却於愛慾之中而有分
　别何謂分别聖人以離坎顛倒而用之謂
　之水上火下以乾坤顛倒用之謂之地上
　於天以夫婦顛倒而用之謂之男下女上
　浮沉者火炎木浮而在上爲主水降金沉
　而在下爲賓此乃人之道也此謂世間法
　也此謂順五行也今焉火木雖浮使之就
　下而反爲賓金水雖沉使之逆上而反爲
　主此謂之仙道也是出世間法也是謂水
　火既濟也是謂顛倒五行也金鼎玉池道
　光所註不出顛倒之機而又失欲留先下
　之義子野以金鼎喻我玉池喻彼此却合
　紫陽翁之意何哉縁自己之精氣血液者
　朱裏汞也不可令其走逸故云欲留如彼
　之華池靈液丹井甘泉者水中銀也即先
　天一點眞氣故云先下又欲留者但令其
　住而不令其去要取於人而不失於己又
　先下者彼到而我待之鉛至以汞迎之坎
　動而離受之金丹之道先要明此欲留先
　下四字之㫖連火非終旦者火必得其温
　和而運之故參同契云發火初温微亦如
　爻動時純陽翁云中宵漏永温温鉛鼎光
　透簾幃蓋萬物化生之初其受陰陽之氣
　只霎時中況此上仙之道其煉先天之氣
　又爲迅速故佛云如露亦如電者謂其至
　精至微而功甚速爲不可乆也乆則有損
　而有虧若得此先天眞鉛歸於懸胎室内
　豈非深潭之現紅日也
虎躍龍騰風浪麤中央正位産玄珠果生枝
上終期熟子在胞中豈有殊南北宗源翻卦
象晨昏火候合天樞須知大隱居廛市何不
深山守靜孤
　道光曰此言内藥法象也夫眞一之精造
　化在外曰金丹又曰眞土吞入腹中即名
　眞鉛又名陽丹此言虎即金丹也龍者我
　之眞氣也風浪者我之眞氣自氣海而出
　其湧如浪其動如風中央正位者即丹田
　中金胎神室也乃結丹凝氣之所玄珠者
　嬰兒也又曰金液還丹夫金丹者先天之
　一氣交結而成爲母爲君爲鉛故謂之虎
　也己之眞氣乃後天而生爲子爲臣爲汞
　故謂之龍也金丹自外來吞入腹中則己
　之眞氣自下元氣海中湧起似風浪吸然
　凑之如臣之於君如子之於母其相與之
　意可知矣龍虎交合神室之中結成聖胎
　若果之在枝必熟若兒之在腹必生十月
　功圓自然脱胎神化無方矣南北者子午
　也宗源者起苗之初也晨昏者晝夜之首
　也子時乃爲六陽之首故爲晨午時乃爲
　六陰之首故爲昏晨則屯卦直事宜進火
　之候昏則蒙卦直事宜進水之候一日兩
　卦始於屯卦蒙卦終於既濟未濟周而復
　始循環不已故曰翻卦象參同云朔旦屯
　直事至暮蒙當受晝夜各一卦用之依次
　序既未至晦爽終則復更始是也一日兩
　卦直事一月計六十卦一卦六爻并牝牡
　四卦計三百八十四爻以計一年閏餘之
　數乾之初九起於坤之初六乾之策三十
　有六爻計二百一十有六坤之初六起於
　乾之初九坤之策二十有四六爻計一百
　四十有四總三百六十應周天之數日月
　行度交合升降不出卦爻之外月行速一
　月一周天日行遲一年一周天天樞者斗
　極也一晝夜一周天而一月一移也如正
　月建寅二月建卯是也故曰月月常加戌
　時時見破軍上士至人知日月之盈虧明
　陰陽之上下行子午之符火日爲晝月爲
　夜應時加减然後暗合天度故曰合天樞
　也至道至妙妙在於斯坎離升降生産靈
　藥始結黃芽也金丹大藥家家自有不拘
　市朝奈何見龍不識龍見虎不識虎逆而
　修之幾何人哉片餉之間結成一珠大如
　黍米將來掌上看不得吞入腹中莫語人
　子野曰風浪麤者二氣交感之景象也交
　感後風恬浪靜採得藥歸中宫如黍米一
　粒從微至著即以成胎温之養之終雖成
　熟如果生枝上子在胞中而無别也中央
　正位乃黃庭也黃庭即下丹田南北宗源
　者南爲離是我北爲坎是彼取坎中之爻
　復我離中而成乾故曰翻卦象火見前註
　候者朝屯暮蒙之序朝而屯暮而蒙則晨
　昏動靜自然符合天機
　上陽子曰龍者離中之陰虎者坎中之陽
　降我家之龍則汞不至於逃逸伏彼中之
　虎則能得彼中之鉛華風浪麤者是内外
　火候之法象切須慎之在外則臨爐之時
　不懲不失在内則丹之後保養無虧仙翁
　以一點眞陽而比虎者言虎之爲物最爲
　難制故易之履辭曰履虎尾咥人凶言履
　之不曰其道則及咥人亦如狂風巨浪之
　中唯恐傾喪則於採藥之時牢把一念猶
　内觀其心心無其心外觀其形形無其形
　遠觀其物物無其物之義却能迎之以意
　則玄珠産於丹田中矣翻卦象者坎居上
　而離居下是爲水火既濟乾在下而坤在
　上是爲地天泰兊處上而震處下是爲澤
　雷隨艮居下兊居上是爲澤山咸也天樞
　者斗罡也金丹之道妙在天應斗之樞在
　身立人之極寂然不動感而遂通者此也
　釋氏乃號金剛至人體此而早求丹此丹
　在人類中而有在帀廛中而求所謂神州
　赤縣者乃大藥所産之處固非深山大澤
　所出亦非名山洞府所有何哉山高則陽
　寡澤窮則陰孤有輩愚人言及修行便謂
　深山兀坐窮谷獨居可也噫豈知達磨馬
　祖之所謂哉馬祖未修大藥而枯坐求佛
　是有磨磚之譏達磨已向長盧而入室下
　功是向少林冷坐修之與行各有時耳故
　我師云靜坐一件是得丹之後事也未能
　大隱帀廛何必深山守靜孤乎僕每興言
　及此未嘗不爲之長嘆大槩此章道光爲
　已得外丹而但能内藥法象故云金丹自
　身外來吞入腹中則已知眞氣自下元氣
　海中湧起似風浪翕然而凑之等語而子
　野則云風恬浪靜又似相戾仙師之意各
　出其說者皆欲學人慎思而明辨之精修
　而熟行之臨爐之際景象自現既得眞一
　之鉛歸入神室惟當守訥猶果在枝待時
　而熟子孕胞中待氣而全時熟氣全自然
　神化
人人自有長生藥自是愚迷枉擺抛甘露降
時天地合黄芽生處坎離交井蛙應謂無龍
窟籬鷃爭知有鳳巢丹熟自然金滿屋何须
尋草學燒茅
　道光曰甘露黃芽皆金丹之異名天地坎
　離乃龍虎法象天地之氣氤氲甘露自降
　坎離之氣交會黃芽自生龍虎二絃之氣
　交媾金丹自結矣此般至寳家家自有以
　其太近故輕棄之殊不知此乃升天之雲
　梯也近世學者多執傍門非類孤陰寡陽
　有中生有易遇難成等法而治諸身不知
　斯道簡而易成有如井裏之蛙籬間之鷃
　莫知有鳳巢龍窟也黍米之珠既懸天地
　之念可掬經曰地藏發泄金玉露形此其
　證也何尋草燒茅終年畢歲嗚呼老矣是
　誰之愆
　子野曰且道長生是何物咦子子孫孫因
　順去逆來永壽嘆誰知黃芽甘露俱是藥
　名天地坎離其實人也天地合坎離交則
　藥生矣凡夫愚子不知此道甘分待終蛙
　鷃不知有鳳巢龍窟也
　上陽子曰只前三詩已盡還丹之妙此章
　又出甘露降之㫖太切也金丹之道人人
　有之家家有之愚者迷而不覺中常之人
　偶或聞之而不信受反爲毁謗易之泰卦
　曰天地交泰又曰天地交而萬物通上下
　交其志同也且一陽之氣上升而一陰之
　氣下降則降甘露若眞水潤上而眞火炎
　下則結黃芽要知甘露黃芽即先天一炁
　此氣纔至即結成丹然上下不交則其志
　不同天地不合則此氣不降陰陽非類則
　黃芽不産仙翁顯言甘露降者使人知乎
　天地交泰之理而坎離交合則使知水火
　既濟之道嗟夫世人見聞不廣若井蛙籬
　鷃安有遠大之見也烏足得知玄牝之門
　以降甘露而生黃芽又烏得龍窟鳳巢爲
　呈瑞矣但以眼前非類如尋草燒茅等事
　大可笑也豈不聞純陽翁云九江張尚書
　服藥失明神氣枯不知還丹本無質翻餌
　金石何太愚哉諦聽此語可不慎歟世人
　禀天地至清之氣而生故皆可以明聖賢
　之道柰何賢愚貧賤之分又况逄盲師引
　入傍門乎
要知産藥川源處只在西南是本鄉鉛遇癸
生須急採金逢望遠不堪嘗送歸土釜牢封
閉次入流珠厮配當藥重一斤須二八調停
火候託陰陽
　道光曰藥在西南收居戊己採取有時下
　功有日夫西南是坤方白虎之地也又坤
　方是一月所生之處故曰本鄉月是金水
　之精上下兩弦金水合氣而生是以金丹
　藥物生産川源之處實出坤地鉛見癸生
　者時將丑也金逢望遠者月將虧也月之
　圓缺存乎口訣時之子午妙在心傳周天
　息數微微數玉漏寒聲刻刻符此眞人口
　口相傳之密㫖也柰何傍門紛紛以圭丹
　爲鉛金用天癸時採取有同兒戲葉文叔
　又有坤納癸之語又可笑也陸思成作序
　云此詩傳多謬以鉛爲若字以金爲如字
　甚失仙翁㫖意豈知鉛與金即金丹也此
　皆未遇眞師妄自穿鑿陸公發其端救魚
　魯之失祕其源恐竹帛之傳吾儕親授玄
　㫖當自知之如或未然空玄之中去地五
　丈黍米之珠殊不易得也餌丹歸黃庭土
　釜之中宜固濟則胎不泄運火飛流珠汞
　以配之靈胎乃結也烏肝八兩兔髓半斤
　兩箇八兩合成一斤故曰藥重一斤須二
　八也火實無火托陰陽之氣以調運之爾
　子野曰藥出西南是坤位欲尋坤位豈離
　人分明說破君須記只恐相逄認不眞癸
　者藥也迎其藥之將生則急取之方可用
　茍遲則藥已生質若質一生則爲後天之
　物所謂見之不可用也此時水源至清有
　氣無質一日僅有一時入藥鏡云一日十
　二時意所到皆可爲正此時也金逢望遠
　者喻採藥失時藥氣過矣如望後之月日
　虧一日謂之不堪嘗鑑本自明因塵蒙而
　遂晦鉛珠獨露縁癸積而漸藏塵去則鑑
　體依然癸盡則鉛華仍見鉛當急採恐癸
　水漸漸而後生金亦如之借鑑塵昏而爲
　喻採得癸生之藥入於丹田則當牢固封
　閉毋令滲漏以走靈藥次運自己之陰汞
　配合爲一結成聖胎封閉之法參同契云
　離氣納榮衛坎乃不用聰兊合不以談希
　言順洪濛之謂也又云汞自爲流珠而陰
　陽相停則聖胎結若失於偏枯所謂毫髮
　差殊不作丹也聖胎既結非得火候調停
　豈能冀甚成也
　上陽子曰易云西南得朋乃與類行西南
　爲坤同類之地鉛所由産藥在彼生兊乃
　代坤抱陽成坎兊之初癸是爲眞陰眞陽
　初動乃曰癸生天地以七日而來復復子
　也太陰以三日而出庚庚金也人身以三
　日而看經經鉛也癸動後而生鉛鉛之初
　生名曰先天眞一之氣此氣號曰金華言
　鉛言癸而不言水者取其氣也鉛生于癸
　後陽産於鉛中採取眞鉛借云煉丹其功
　只半箇時此合大造化也故一月止有一
　日一日止有一時夫此一時最不易得以
　其天地合德日月合明生生化化之眞機
　逆而修之超凡入聖故仙翁以癸生急採
　爲最切送歸土釜配以流珠調其火候以
　成聖胎僕令泄天地之機者欲明仙翁切
　切之意上士於此有悟則宜勤行而勿疑
　其中調停細密之㫖在人盡心而力行深
　究其妙化老子曰微妙玄通爲上士也
休煉三黄及四神若尋衆藥便非眞陰陽得
類俱交感二八相當自合親潭底日紅陰怪
盡山頭月白藥苗新時人要識眞鉛汞不是
凡砂及水銀
　道光曰三黃四神金石草木皆後天地生
　滓質之物安能化有形而入於無形哉經
　曰外物不可成胎綴花安能結子眞一之
　氣生於天地之先杳杳冥冥不可測度因
　二八相當之物合而成親氤氲交感之中
　激而有象同類者無情之情不色之色烏
　肝八兩兔髓半斤是也
　子野曰金丹乃眞陰眞陽交姤而成非外
　藥之可爲也惟類字至緊要陰陽之合在
　於得類非其類物徒爾爲也所以參同契
　云類同者相從事乖不成寳燕雀不生鳳
　狐兔不乳馬二八相當者在於得人得人
　則藥物無虧耗鼎器無滲漏之患也藥在
　下丹田爲火煅煉如日在潭一身之中陰
　氣盡爲銷鑠也月白藥苗新者水中金初
　生之時山頭月乃喻其坎當居上之意所
　以成既濟之道參同云關鍵有低昂兮害
　氣遂奔走江淮之枯竭兮水流注於海鼎
　器歌云陰在上陽下奔神哉神哉非眞師
　的傳者何敢以私意猜度而至此耶汞是
　我家元有物鉛是他家不死方若以凡砂
　水銀是猜量到底枉猜量
　上陽子曰三黃四神如雄黃硫黃雌黃黃
　丹黑鉛水銀凡砂凡丹金石草木等皆非
　眞直須要眞陰眞陽故仙翁以得類指示
　後人亦以深切類者如天必以地爲類如
　日必以月爲類如女必以男爲類如汞必
　以鉛爲類也二八爲一斤之數以十五者
　月之圓也契則云兩七聚輔翼人皆直指
　同類之數相當者不先不後不多不少不
　大不小不爭不怒不隱不瞞不驚不疑皆
　要相當方得交合結丹潭底者即伯陽翁
　云眞人潜深淵之意一念堅凝祛除萬慮
　則陰怪自滅山頭者仙翁每喻玄門爲崑
　崙山頂也若水清月白即時採得新生之
　靈藥非凡砂水銀是眞鉛眞汞即是靈父
　聖母之氣彼凡父凡母之氣順故成人成
　物也此聖父聖母之氣逆故生仙生佛也
紫陽眞人悟眞篇三註卷之一









紫陽眞人悟眞篇三註卷之二律二
　紫賢薛道光子野陸墅上陽子陳致虚註
七言律詩八首
陽裏陰精質不剛獨修此物轉羸尪勞形按
引皆非道服氣餐霞總是狂舉世謾求鉛汞
伏何時得見虎龍降勸君窮取生身處返本
還元是藥王
　道光曰陽裏陰精己之眞精是也精能生
　氣氣能生神榮衛一身莫大於此油枯燈
　滅髓竭人亡此言精氣實一身之根本也
　奈何此物屬陰其質不剛其性好飛日逐
　前後便溺涕唾汗淚易失難擒不受制煉
　若不得混元眞一之丹以伏之則無凝結
　以成變化若或獨修此物轉見尪羸按引
　勞形皆非正道餐霞煉氣總是强徒設若
　吞日月之精華光生五内連雙關摇夾脊
　補腦還精以至尸解投胎出神入定千門
　萬法不過獨修陽裏陰精之一物爾孤陰
　無陽如牝鷄自卵欲抱成雛不亦難乎如
　鍾離翁云涕唾精津氣血液七般物色總
　皆陰若將此物爲丹質怎得飛神上玉京
　一身之中非惟眞精一物屬陰五臟六腑
　俱陰無陽分心腎於坎離以肝肺爲龍虎
　用神氣爲子母執津液爲鉛汞得乎此至
　愚之徒執此等以治身而求純陽之證深
　可悲哉參同契曰去冷加冰除熱用湯飛
　龜無蛇愈見乖張假使二女同室顔色甚
　殊令蘇秦通言張儀結媒發辯利舌奮爲
　美辭推心調諧合爲夫婦弊髮腐齒終不
　相知無過以女妻女以陰煉陰導引按摩
　煉氣餐霞皆是小術止可辟病一旦不行
　前功俱廢參同契云陰道厭九一濁亂弄
　元胞食氣鳴腸胃吐正吸外邪晝夜不卧
　寐朔晦未嘗休身體自疲倦恍惚狀若癡
　皆是强爲去道遠矣眞龍眞虎二八是也
　眞鉛眞汞二弦之氣是也此道至簡不繁
　至近匪遠但學者堅執後天傍門非類以
　爲龍虎鉛汞是致差殊殊不思仙翁直指
　二物所産川源之源身從何有命從何有
　返此之本還此之源顛倒修之即得眞龍
　眞虎自降眞鉛眞汞自伏非藥中王其孰
　能與於此哉或者以混元圭丹擬議聖道
　譬如接竹點月不亦遠乎蓋後天有形有
　質者皆非至藥也
　子野曰易云男女媾精萬物化生始我之
　有此身也亦由父母精媾而生倘有父無
　母有母無父身從何有哉作丹之要與生
　意但有逆順之不同爾順則生人逆則生
　丹逆順之間天地懸隔也
　上陽子曰契云是非歷藏法内視有所思
陰道厭九一濁亂弄元胞諸術甚衆多千
條有萬餘彭眞人云世人不違大道之宗
元而無非傍門曲徑此屬多般皆爲左道
乖訛天理悖亂至眞明違黃帝之言全失
老君之㫖本期永壽反爾傷生鍾離翁云
生我之門死我户之意大哉上賢說到下
稍無人承當何哉只爲世人執己而修則
千條百徑無非傍門者矣仙翁垂憫直言
窮取生身處豈不忒露天機縁爲世人因
業識中來却又因業識中而去一陽奔失
　形雖男子而身中皆陰若執一己而修豈
　能還其元而返其本哉既不能還元返本
　又將何以迴陽换骨也是以大修行人求
　先天眞鉛必從一初受氣生身之處求之
　方可得先天眞一之氣以還其元而返其
　本也此謂男女修行如此女人修仙則以
　乳房爲生氣之所其法尤簡是以男子修
　仙曰煉氣女人修仙曰煉形女人修煉先
　積氣於乳房然後安鼎立爐行太陰煉形
　之法其道最易成道也良有妙㫖昔宣和
　中洞賓遊吴興見一娼妓張珍奴色華容
　美性好淡素雖落風塵每夕沐浴更衣炷
　香告天求解脱去甚切洞賓作一士訪之
　珍奴見之風神異殊心甚敬之盡歡士飄
　然而去明日又至亦如之往往月餘終不
　及亂張珍奴曰荷君眷顧甚乆獨不留一
　宿罄枕席之娱豈妾猥漏不足奉君子耶
　士曰不然人貴心相知何必如此哉且汝
　每夜告天實何所求珍奴曰失身於此又
　將何爲但自念奴入是門中妄施粉黛以
　假爲眞歌謳艷曲以悲爲樂本是一團臭
　膿皮袋借偽飾以惑人每每悔嘆世之愚
　夫不自尊貴過我門者睹我如花情牽意
　惹迷戀不捨非但喪財多致身殞妾雖假
　容交歡覺罪甚重惟朝夕告天早脱此門
　士曰汝志如何何不學道珍奴曰陷于此
　地何從得師士曰吾爲汝師乎珍奴即拜
　扣士曰再來乃可遂去珍奴日夜望不至
　深自懊恨因書曰逢師許多時不說些兒
　箇安得仍前相對坐懊恨韶光空自過直
　到如今悶損我筆未竟士忽來見所書續
　其韻道無巧妙與你方兒一箇子後午前
　定息坐夾脊雙關崑崙過恁時得氣力思
　量我珍奴大喜士乃以太陰煉形太丹法
　與之珍奴自是神氣裕然若大開悟不知
　密有所傳尤多珍奴亦不告人臨别作歩
　蟾宫云坎離坤兊分子午須認自家宗祖
　地雷震動山頭雨要侁濯黃芽出土捉得
　金精牢閉固辯甲庚要生龍虎待他問汝
　甚人傳但說先生姓吕珍奴方悟是吕先
　生即佯狂丐于帀投荒地密修其訣逾三
　年尸解而去修行一事不問男女若猛勇
　心堅成道必矣
好把眞鉛着意尋莫教容易度光陰但將地
魄擒朱汞自有天魂制水金可謂道高龍虎
伏堪言德重鬼神欽已知壽永齊天地煩惱
無由更上心
　道光曰眞鉛即金丹也地魄在外藥則白
　虎是也在内藥即金丹是也天魂在乎外
　藥則青龍是也在乎内藥則己之眞精是
　也朱汞在外則龍之弦氣是也在内則己
　之眞氣是也水金在外則虎之弦氣是也
　在内則金丹是也又謂之水中銀此皆喻
　内外二事之藥也但日已過命則隨减吾
　儕着意尋師速修以金丹而超生死但將
　白虎擒龍自有青龍制虎二氣相吞而産
　金丹復將此丹擒自己之眞氣眞氣自戀
　金丹而結聖胎也外之眞龍眞虎既降則
　内之龍虎自伏内煉神魂鬼魄既聖則外
　之神鬼自欽非道隆德備之士孰能與於
　此哉體化純陽壽同天地逍遥物外自在
　人間萬念俱空何煩惱之有也
　子野曰地魄乃鉛也天魂乃汞也以鉛制
　汞在彼我爾
　上陽子曰着意尋眞鉛即純陽翁云下手
　速修猶太遲從古聖師皆欲學者早下工
　入室眞鉛一物最不易尋貧者患無財有
　財患無地有地患無物有物患無侣侣者
　外護也着意尋者先聚法財而後擇地故
　仙翁曰始之有作無人見之句者若不得
　其善地則人見之而不可用也僕向未入
　室之先不甚注意於此及至入室之際競
　競着意尋擇方知多有難能之事甚費苦
　辛因知着意尋之句猶不易得況惟世人
　得師一訣之後又只懡㦬時光豈知年邁
　日衰容易老死而已地魄即所尋之物天
　魂即我家所積之汞也東海之龍能制西
　江之月魄西江白虎能煉我家之日魂魂
　魄媾精乾坤比壽濟人接物德益鬼神欽
　煉己虚心道高龍虎伏閻浮之諸塵漏盡
　煩惱更無仙家之眞樂匪常得大自在惟
　方便第一之積功也
黄芽白雪不難尋達者須憑德行深四象五
行全藉土三元八卦豈離壬煉成靈質人難
識消盡群魔鬼莫侵欲向人間留祕訣未聞
一箇是知音
　道光曰龍之弦氣曰白雪虎之弦氣曰黃
　芽大藥根源實基於此其道至簡其事匪
　遥若非豐功偉行莫能遭遇眞師指授玄
　奥也道自虚無生一氣一氣變陰陽曰龍
　曰虎龍木生火虎金生水木火金水合成
　四象四象合而成大丹大丹之成實於土
　土無定形分位四季四時不得四季眞土
　則四序不行造化何生焉是以四象五行
　全藉土也壬者水也即眞一之氣生於天
　地之先變而爲陽龍陰虎合而成丹丹土
　也龍木也虎金也謂之三性三元不離眞
　一之水變也八卦者眞一之氣一變爲天
　曰乾爲父二變爲地曰坤爲母乾以陽氣
　索坤之陰氣一索而生長男曰震再索而
　生中男曰坎三索而生少男曰艮此乾交
　坤而生三陽坤以陰氣索乾之陽氣一索
　而生長女曰巽再索而生中女曰離三索
　而生少女曰兊此坤交乾而生三陰皆不
　離眞一之水變也故曰三元八卦豈離壬
　非惟三元八卦不離眞一之精自開闢以
　來凡有形者莫不由此而成變化修眞之
　士得眞一之水者萬事畢矣眞一之水以
　法化之爲眞一之黍米吞歸丹田運火十
　月爍盡群陰也純陽眞一之仙陰魔尸鬼
　逃遁無門善根種而靈骨生靈骨生而仙
　可冀靈骨之生善根之種也不於一生二
　生而千萬億無量生中積諸善根安得纔
　出頭來飄飄然有出塵氣象噫走鬼行尸
　一瓶一鉢本欲登仙神仙不易得也胡不
　捫己之心與平凡之心有以異乎我之仙
　事亦有涯也必也廣大變通以道爲己任
　獨高一世鶴立鷄群人笑我爲疏狂我知
　我非凡輩赤松黃精乃吾友蓬萊方丈是
　吾家自然遭遇至人傳授至道結合心友
　丁寧丹成仙翁欲向人間留祕㫖奈何子
　期之不遇怎生得箇我般人也
　子野曰黃芽者鉛之精白雪者汞之氣欲
　求之者非有德行不可土者戊己壬者眞
　一之水生生物物之祖氣也
　上陽子曰黃芽白雪皆混元窈冥之中所
　産眞一之氣前言眞鉛要着意尋此乃言
　黃芽白雪不難尋者爲憑德行故也愚徒
　見此二詩似相矛盾豈知此道無德行者
　終不成丹諺曰言清行濁休談道若知道
　而未積德即如魚之無水燈之無油若何
　而成還丹哉四象五行三元八卦多端名
　色終不可無眞一之壬水我黃房公贊純
　陽老仙云鼎攢乎四象五行藥按乎三元
　八卦赤鳳吐南方之髓烏龜含北海之精
　亦指此也皆祖於純陽詩曰鼎隨四季中
　央合藥逐三元八卦行同一意也眞仙聖
　師雖慈悲引導實在乎人行爾此丹一成
　玉帝嘉贊天地萬靈莫不欽仰故號無上
　至眞靈寳神妙九還大丹昔元始天尊說
　經度人玄座空浮懸一寳珠大如黍米者
　是也釋名大乘般若九品蓮臺光明藏大
　如意妙法靈感牟尼寳珠昔靈山會上龍
　女所獻者此也其貴重無可稱述世人所
　能識哉丹成則身聖陽神出現號曰眞人
　陰魔鬼賊化爲護法神身中青龍白虎朱
　雀玄武三魂七魄三元九宫三部八景五
　臟八識皆化爲神三萬六千精光化爲神
　兵矣仙翁當時欲以口授祕訣與人然一
　世鮮有信受奉行者噫拜師于韁鎖之下
　杏林之後來門人也
草木陰陽亦兩齊若還缺一不芳菲初開緑
葉陽先唱次發紅花陰後隨常道即斯爲日
用眞源反覆有誰知報言學道諸君子不識
陰陽莫强嗤
　道光曰草木未生之初含孕至朴及其甲
　坼禀一氣以萌芽故抽一葉以象一氣次
　分兩葉以象陰陽次兩葉中復抽一葉以
　應三才過此以往漸漸長茂春生緑葉夏
　長紅花此陽氣使然秋肅而結實冬殺而
　復本此陰氣使然陰陽兩齊化生不已若
　其缺一則萬物不生也眞一子云孤陰不
　自産寡陽不自成是以天地氤氲萬物化
　醇男女媾精萬物化生此常道只斯爲日
　用也眞源反覆者有顛倒互用之玄機學
　者苟不明此何以超生死也
　子野曰金丹之道與草木陰陽亦同譬如
　草木方感陽氣即時發生芽蘖後必以花
　卉相繼而開花謝則結實于中猶人得此
　一點眞陽之氣其眞陰自然混合成胎陰
　陽相胥之意大率如此這些陰陽日用之
　常道但其眞源反覆處是則昧矣此所謂
　百姓日用而不知也
　上陽子曰天生二物曰動植也根爲植足
　爲動莫不皆禀乎陰陽二氣草木爲植乃
　無情之物也亦趁陽春而生長結實也人
　物爲動乃有情之形若非陰陽二氣則何
　以爲生育哉夫人爲物最靈者禀天地之
　正氣而生反不知陰陽盛衰逆順之道也
　僕今泄露到盡處也蓋順則爲凡父凡母
　逆則爲靈父聖母凡父凡母之氣順則成
　人謂之常道也靈父聖母之氣逆則成丹
　是曰眞源反覆者男返是女而女返是男
　也不遇眞師說爲何益
不識玄中顛倒顛爭知火裏好栽蓮牽將白
虎歸家養産箇明珠似月圓謾守藥爐看火
候但安神息任天然群陰消盡丹成熟跳出
凡籠壽萬年
　道光曰以人事推之男兒固不能有孕火
　裏固不可栽蓮然神仙有顛倒之妙輒使
　男兒有孕亦由火裏栽蓮夫日爲離是男
　反爲女月爲坎是女反爲男此顛倒也二
　物顛倒而生丹却將此丹點己之汞而結
　聖胎即是男兒有孕豈非顛倒顛乎龍虎
　是眞一之精變爲二物分位東西實同出
　而異名也眞一之精屬汞爲青龍在東白
　虎本是眞一精之子寄體在西其家在東
　仙翁曰金公本是東家子送在西鄰寄體
　生認得唤來歸舍養配將姹女作親情故
　此詩之意牽將白虎歸家以青龍結爲夫
　婦以産明珠其言似月圓者修丹之法先
　取上弦西畔半輪月得陽金八兩次取下
　弦東畔半輪月得陰水半斤　　兩箇半
　輪月合氣而生丹故得金丹一粒似月圓
　也此外藥法象也及得此丹吞入己腹中
　謂牽此白虎歸己腹中配以我汞然後運
　陰符陽火煅煉而成金液還丹一粒亦重
　一斤此内藥法象也似月圓者蓋連火之
　卦一卦六爻六十四卦計三百八十四爻
　象一斤三百八十四銖也又外藥法象似
　月圓者參同契云上弦兊數八下弦艮亦
　八兩弦合其精乾坤體乃成二八應一斤
　易道正不傾是也仙翁指示月圓之意要
　使學道者洞曉造化之㫖也分内外二八
　之數不可一槩而論之也火者非世之凡
　火乃元始祖氣也亦無爐可守也青霞子
　云鼎鼎非金鼎爐爐非玉爐火從離下發
　水向坎中符三姓既會合二物自然拘固
　濟胎不泄變化在須臾高象先云天地氤
　氲男女媾四象五行隨幅凑晝夜屯蒙法
　自然何必孜孜看火候此自然爐火也但
　安神息調文治武策符漏刻母得分毫差
　忒不半箇時立得丹餌然後復依進退陰
　符陽火連用抽添防慮險十月功圓剥盡
　群陰體化純陽跳出凡籠壽萬年也此方
　爲金液還丹未能入妙更須拘元九載使
　氣歸神方爲九轉金液大還丹也
　子野曰陰陽顛倒者陰中有陽陽中有陰
　火裏栽蓮火中有水陰中有陽殺中有生
　也白虎金精也白喻其質虎喻其難伏金
　精元是我家之物有生以來走在彼處今
　翻認着用力牽歸如月如珠藥之象也得
　藥而後温養之法安神定息任其自然而
　已矣非所謂守定藥爐朝添八兩暮换半
　斤是也
　上陽子曰陰陽有顛倒之機金丹有返還
　之術火裏栽蓮以坎而歸離白虎爲難制
　之物爲太一所含之氣牽將歸家者已伏
　其氣明珠爲丹既已得丹連己汞調神息
　以養之莊子云眞人之息以踵廣成子云
　丹竈河車休矻矻鶴胎龜息自綿綿以爲
　神息也待其陰盡陽純以成眞人超凡入
　聖矣
三五一都三箇字古今明者實然稀東三南
二同成五北一西方四共之戊己身居生數
五三家相見結嬰兒嬰兒是一含眞氣十月
胎圓入聖基
　道光曰木數三居東火數二居南木能生
　火二物同宫故二與三合而成一五也金
　數四居西水數一居北金能生水二物同
　宫故四與一合而成二五也戊己本數五
　是三五也三五合而爲一故曰三五一也
　自古迄今能合三五一而成丹者實稀也
　一者丹即彼之眞一之氣乃先天地之母
　也我之眞一之氣乃天地之子也以母氣
　伏子氣如猫捕鼠而不走失也子母之氣
　相戀於胞胎之中以結嬰兒也所謂太一
　含眞氣者含眞一氣也如人懷胎十月滿
　足自然降生聖胎功圓自然神聖故曰十
　月胎圓入聖基也
　子野曰三五一者金木水火土五行之數
　一者太極也五行不合則各其性合則復
　爲一太極人能以五行合而爲一則復於
　混沌嬰兒有兆矣所謂三家相見之義其
　妙如此十月數周時至氣化自然符合先
　聖之機也
　上陽子曰天三生木地二生火火數二木
　數三三與二同性統爲一五木象於東法
　象爲青龍龍之氣爲汞火居於南法象爲
　朱雀木生火是木爲體火爲所生之氣是
　故木火爲一家然皆陽中之孤陰所以異
　名曰玄曰無曰妙者其有木有火而無金
　水戊土也天一生水地四生金金數四水
　數一一與四同情結爲一五金居西法象
　爲虎虎之氣爲鉛水居于北法象爲玄武
　金生水是金爲體水乃金所生之氣故金
　水爲一家然皆陰中之寡陽所以異名曰
　牝曰有曰徼者以其有金有水而無木火
　己土也天五己土地十戊土戊土居坎己
　土居離戊己分則二土之數十戊己合則
　二土成圭而數五土居中央是爲一五總
　而言三五震木離火同性爲一家龍爲震
　户汞産於中兊金坎水同情爲一家虎爲
　兊門鉛生於内離己坎戊同根爲一家朱
　雀玄武相合而生物是云三家龍與朱雀
　意主生人虎與玄武意主殺人此世間法
　若欲出世間法則必顛倒制之功歸戊己
　二土也何哉金本戀木慈仁而内懷從事
　之情無由自合木雖愛金順義而内懷曲
　直之性豈得自媒欲使媒合功在二土以
　通其好且戊土生金則欲金氣發旺而相
　胥己爲木尅則先煉己珍重以求丹若不
　煉己待時則不能常應常靜煉己既熟却
　與戊合戊己一合則金木會金木會則龍
　虎交龍虎交則三五合一三五合一則三
　家相見三家相見則鉛汞結鉛汞結則嬰
　兒成無非此之一氣佛祖云乾坤之内宇
　宙之間中有一室祕在形山此即是太一
　含眞氣之妙是以五行分而名眞道五行
　合而生一氣一氣結而爲嬰兒嬰兒出而
　成眞人矣
不識眞鉛正祖宗萬般作用枉施功休妻謾
遣陰陽隔絶粒從教腸胃空草木金銀皆滓
質雲霞日月屬朦朧更饒吐納并存想總與
金丹事不同
　道光曰眞鉛之要二八爲宗餘皆非道枉
　施功耳破迷歌云休妻不是道陰陽失宗
　位休糧不是道死去作餓鬼王眞人曰學
　人剛强辭妻妾不念無爲無不爲蓋道體
　法自然一切妄作烏可與金丹同日語哉
　子野曰休妻絶粒干甚麽事草木金銀有
　質之物雲霞日月外邪客氣吐納存想皆
　出妄爲俱非眞鉛制眞汞之義去金丹之
　道遠矣
　上陽子曰眞鉛乃靈父聖母之氣若非此
　氣將何入室而施功夫人生天地間禀凡
　父之精凡母之血而有其身故修仙做佛
　之道不外乎此而所異者須要靈父聖母
　方爲眞鉛何謂靈常應常靜之謂靈逆施
　造化之謂靈何謂聖太極初分之謂聖虎
　不傷人之謂聖有此靈聖方知眞鉛之祖
　宗也人之一身止有許多精氣泄漏至盡
　身何能存若寳愛之則身健而命延壽永
　又得眞鉛而煉之豈不仙乎世人若無好
　師訣破眞鉛一物雖行盡三千六百許多
　傍門空自有損若望其成功奚得哉
萬卷仙經語總同金丹只此是根宗依他坤
位生成體種向乾家交感宫莫怪天機都漏
泄却縁學者自迷蒙若人了得詩中意立見
三清太上翁
　道光曰萬卷丹經至當歸一皆依坤母生
　成之理逆而修之種在乾家交感之宫仙
　翁於此泄盡天機學者酷自迷蒙不肯近
　取諸身以明至道煉一黍米而賓于天也
　子野曰他爲坤位我是乾家藉彼坤中生
　物之氣自種靈根於家園之下以成聖胎
　耳
　上陽子曰金丹之妙不出鉛汞二物爲根
　宗也世人爲不知金丹之有根宗則不知
　内外二丹之妙夫安爐立鼎外也乾家坤
　位外也離己坎戊外也金精木液内也紅
　鉛黑汞内也先天一氣内也唯此先天一
　氣雖曰在内而從外來故仙師有依他種
　而之密㫖參同契云丹砂木精得金乃并
　又云太陽流珠常欲去人卒得金華轉而
　相因無非是此鉛金一物但依世間男女
　生成之法而逆種於乾宫故眞一子云更
　爲男女近作夫妻者此也眞仙聖師慈悲
　開諭接引當來用心至博然不免泄盡天
　機學者奚可懷愚蒙之淺見超執迷之妄
　想多生謗毁惑亂仙經豈知一失人身萬
　劫莫贖切宜三思諦觀諦受咦世人若不
　迷蒙箇箇可辦此事伏惟此書在在處處
　有百萬神兵擁護豈可忽之一切學仙道
　伴因縁遭逢得遇此書時加敬仰信受奉
　行勿生驚疑勤而行之立躋天仙之位也


紫陽眞人悟眞篇三註卷之二
紫陽眞人悟眞篇三註卷之三律三
　紫賢薛道光子野陸墅上陽子陳致虚註
七言絶句三十二首
先把乾坤爲鼎器次搏烏兔藥來烹既軀二
物歸黄道爭得金丹不解生
　道光曰經云日月本是乾坤精聖人以乾
　坤喻鼎器日月喻藥物乾坤即眞龍眞虎
　日月即龍虎之弦氣也聖人假名托象立
　喻其要妙在眞一之精歸於黃道也
　子野曰我爲乾鼎彼爲坤器乾坤覆合則
　驅二氣會於中宫那以進火養符毫髮無
　差金丹烏得不生焉
　上陽子曰鼎器者何也靈父聖母也乾男
　坤女也藥物者何也靈父聖母之氣乾男
　坤女之精驅此二家之物歸鍊於神室中
　以成靈丹黃房公曰手握乾坤口吞日月
　者是也
安爐立鼎法乾坤煅煉精華制魄魂聚散氤
氲爲變化敢將玄妙等閑論
　道光曰積諸陽氣爲天上不潤下積諸陰
　氣爲地下不炎上此天地不交也不交焉
　能造化生萬物哉蓋天雖至陽而中有一
　陰之氣故能降地地雖至陰而中有一陽
　之氣故能升天二氣氤氲萬物化醇金丹
　之道安爐立鼎煅鍊精華以制魂魄莫不
　取法於天地以類交結而成造化始自無
　中生有復自有中生無無形而能變化是
　名變化無窮此乃天機也
　子野曰安爐立鼎法效天地地天則泰天
　地則否至於氤氲變化之妙其㫖微矣
　上陽子曰爐鼎是彼我乾坤即男女靈父
　聖母所媾之氣曰精華又曰華池神水以
　此變鍊於凡父母軀殻之中以成丹皆做
　天地之造耳
休泥丹竈費工夫煉藥須尋偃月爐自有天
然眞火候不須柴炭及吹嘘
　道光曰偃月爐之形仰開如偃月樣陰海
　是也元始祖氣存焉何用柴炭吹嘘之有
　子野曰葉文叔指兩腎爲偃月爐是不知
　也謬註于世誤人甚矣
　上陽子曰純陽翁云曲江上見月華瑩淨
　此即偃月爐也佛祖之西江皆此一竅而
　矣
偃月爐中玉蕋生朱砂鼎内水銀平只因火
力調和後種得黄芽漸長成
　道光曰偃月爐陰爐也中有玉蕊之陽氣
　即虎初弦之氣硃砂鼎陽鼎也中有水銀
　之陰氣即龍初弦之氣金丹以此二弦之
　氣調停和合之功種得一粒黃芽結成黍
　米之珠也
　上陽子曰偃月爐中玉蕊即陰中之陽坎
　中之物也朱砂鼎内水銀即陽中之陰離
　中之火也陰陽二氣相生黃芽方結丹成
嚥津納氣是人行有藥方能造化生鼎内若
無眞種子猶將水火煮空鐺
　道光曰嚥津納氣世人多行之殊不知皆
　後天地生至陰之物非先天之氣夫先天
　眞一之氣混於恍惚杳冥之間難求難見
　聖人以法火之變鍊成丹此氣是名眞種
　子經曰伏氣不服氣服氣須伏氣服氣不
　長生長生須伏氣
　子野曰眞種子即眞鉛也契云植禾當以
　黍覆鷄用其卵
　上陽子曰物無陰陽安能生産人無眞種
　豈有妊孕嚥津納氣一己之陰孤陰不産
　獨陽不生陰陽若眞方得眞種咦妙矣哉
調和鉛汞要成丹大小無傷兩國全若問眞
鉛是何物蟾光終日照西川
　道光曰驅龍則汞火飛揚駕虎則鉛光閃
　爍氤氲造化一粒先天之氣結成丹龍大
　虎小陽尊陰卑之義何傷之有蟾光者金
　水之精聖人以八月十五夜合金木之氣
　結眞一之精故云蟾光終日照西川
　子野曰求鉛伏汞之法要在調和使無太
　過不及之患大過則恐傷彼不及恐不結
　丹大小者言陰陽也易曰大往小來蟾光
　照西川水中有金也
　上陽子曰乾之長男曰震言大也主産汞
　坤之少女曰兊言小也主産鉛震兊調和
　何傷之有兩國全者彼既無虧我亦濟事
　眞鉛生於兊兊位乎西也
未鍊還丹莫入山山中内外盡非鉛此般至
寳家家有自是愚人識不全
　道光曰龍不在東溟虎不在西川家家自
　有逆而修之還丹可冀
　子野曰已失而後得者謂之還已去而後
　來者謂之返作丹之要非鉛不可此鉛家
　家有之惜人不識之也
　上陽子曰世人但見一段奇山秀水則衆
　皆言此地好修行古今多少人誤了也豈
　知大川幽谷所有者木石麋鹿而已是皆
　非類不可煅鍊大還丹也若鍊還丹必求
　同類若求同類大隱市廛仙翁前詩已云
　何必深山守靜孤之句至此在題此意可
　謂深切此般眞鉛家家有之人人有之只
　爲夢生醉死之場依稀過了不遇眞師誰
　人識得
竹破須將竹補宜覆鷄當用卵爲之萬般非
類徒勞力爭得眞鉛合聖機
　道光曰竹器破矣用金木之類補之可乎
　若欲器完必竹補之鷄將覆矣以土水之
　類抱之可乎若欲翼生必以卵覆之陶眞
　人曰竹破須竹續木破須木補屋漏以瓦
　蓋人衰以類立若修天仙必求同類方合
　聖機
　子野曰紫陽眞人說到這里可謂歩歩向
　前
　上陽子曰從來神仙不肯分明說說得分
　明笑殺人崔公入藥鏡也只三字義
用鉛不得用凡鉛用了眞鉛也棄捐此是用
　鉛眞妙訣用鉛不用是誠言
　道光曰凡鉛者即後天生滓之物眞鉛者
　即眞一之氣人之精氣日逐飛散無由凝
　聚以結聖胎聖人鍊眞鉛取而伏之凝結
　成砂日逐運火漸漸添汞汞氣漸多鉛氣
　漸散添汞减鉛眞妙如此十月火足六百
　卦終鉛氣飛浮只留得一味乾水銀鉛盡
　汞乾化爲金液大丹體變純陽與天齊壽
　學者問道至此則知師恩難報當盟心於
　天日之下誓當成道以答師恩若負師恩
　如負天日也
　子野曰用鉛之法如捕魚兔之筌蹄魚兔
　賴筌蹄而得之既得則筌蹄無用矣亦如
　鉛池煎銀銀出不用鉛矣知此義者則知
　用鉛矣
　上陽子曰老子經云天地無全功聖人無
　全能萬物無全用深明斯㫖則知用了眞
　鉛即棄之義
虚心實腹義俱深只爲虚心要識心不若鍊
鉛先實腹且教守取滿堂金
　道光曰守精以實腹腹實則金玉滿堂抱
　一以虚心心空則一塵不立方其虚也則
　鍊鉛以制之及其實也則抱一以守之形
　神俱妙與道合眞修丹之士若鍊鉛金母
　揺汝精精少則還丹不成
　子野曰心虚則念净一塵不立腹實則丹
　成四大牢固念净丹成形神俱妙
　上陽子曰非鍊己功勤則欲心虚而不能
　非全精絶慾鍊鉛功熟則欲腹實而不能
　全神虚心常應實腹常靜常應常靜常清
　靜矣今人以精氣斲喪殆盡爲不識心仙
　翁教守取滿堂金玉方爲返本還元也
夢謁西華到九天眞人授我指玄篇其中簡
易無多語只是教人鍊汞鉛
　道光曰我如來云惟比一事實餘二即皆
　非金丹之道除汞鉛之外别無妙法
　子野曰高象先日夕思眞不覺魂升玉京
　上帝遂命西華太乙夫人指示金丹訣其
　篇有曰乾坤陰陽之門户乾道男坤道女
　時人不識眞陰陽茫茫天地尋龍虎又云
　叔通從事魏伯陽相將笑入無何鄉維連
　山作參同契留爲萬古丹經王眞人言甚
　多只是鍊鉛制汞耳
　上陽子曰志於道者神仙中人也雖一寢
　一息之間未嘗暫忘故夢寐中常與眞仙
　上聖往來何也天無私親輔於有德
道自虚無生一氣便從一氣産陰陽陰陽再
合生三體三體重生萬物昌
　道光曰道本虚而乃有形之氣氣本實而
　乃無形之形有無相制則一生
　二二生三三生萬物萬物莫不負陰而抱
　陽沖氣以爲和方其未形沖和之氣不可
　見也及空既形清氣爲陽濁氣爲陰二氣
　氤氲兩情交媾曰天曰地曰人三物生焉
　易曰天地氤氲萬物化醇男女媾精萬物
　化生是以聖人探斯之賾而知源窮斯之
　神而知化故能返本還源顛倒陶鎔逆施
　造化賊天地之母氣以爲丹盜陰陽之精
　氣以爲火鍊形返歸於一氣鍊氣復入於
　虚無故得身與道合微妙圓通變化無窮
　隱顯莫測號曰眞人
　子野曰一生二二生三三生萬物即聖胎
　之眞身雖千百億化而無窮故金丹四百
　字云一載生箇兒箇箇會騎鶴泥丸翁云
　一載胎生一箇兒子生孫兮孫又枝皆發
　明三生萬物之義
　上陽子曰道生一氣一氣生形形中又含
　始氣是爲先天眞一之氣也此先天氣順
　則爲人逆則爲丹逆則男子懷胎順則女
　人有孕此重生專謂修行丹成陽神出胎
　再造陰陽復爲已上章云三體重生也
坎電烹轟金水方火發崑崙陰與陽二物若
還和合了自然丹熟遍身香
　道光曰坎電者虎之弦氣虎以陰中之火
　照爍乾龍龍即發崑崙之火應之二物之
　火相并和合眞一之精自然凝結即時採
　餌百骸俱理香且美矣
　子野曰坎電者水火也金水爲坤方水火
　交擊于坤方採丹歸己自然一道眞一氣
　直透頂門與身中陰氣混合遍體生香香
　生乃丹熟之驗
　上陽子曰坎電者乃彼鉛氣發旺之時我
　即乘其時至發崑崙之火應之所謂一月
　止有一日一日止有一時者此也香透丹
　田一身調暢目明體健得丹之效也
離坎若還無戊己雖含四象不成丹只縁彼
此懷眞土遂使金丹有返還
　道光曰契云坎戊月精離己日光離己象
　龍之弦氣坎戊象虎之弦氣戊己眞土分
　居二位龍虎若無二土之氣安能合併而
　使四象會于中央以成丹哉
　子野曰乾坤坎離四象雖具若非戊己配
　合則欲返者不得返還者不得還
　上陽子曰四象即乾坤日月乾坤乃坎離
　之體日月乃坎離之象戊己乃坎離之門
　妙在彼此懷眞土何用意太切若非兩家
　各以彼此二土合之則一氣何由而往來
　金丹何由而還返也老子云玄牝之門是
　爲天地根者即彼此二土也
日居離位翻爲女坎配蟾宫却是男不會箇
中顛倒意休將管見事高談
　道光曰日中烏屬陰故爲離女月中兔屬
　陽故爲坎男談不到此以管窺天
　子野曰離坎顛倒見律詩註
　上陽子曰離外陽而内陰是有外無内坎
　外雌而内雄是有内而無外皆不得純陽
　以坎配離是云顛倒今時學人不肯苦志
　求師唯記前人幾件公案入廣衆中喃喃
　不住恃其機鋒敏捷以逞乾慧不思訛了
　舌頭把做何用饒他懸河之辯反爲入道
　之魔愈見學識卑污又安能具大方之眼
　而拜師于韁鎖之下哉太上曰知者不言
　言者不知我太虚李眞人得丹之後聞寺
　講經潜衆聽之出而嘆曰他們說得是行
　不得我們行得說不得仙翁憐惻此徒利
　口誤身故云休將管見事空談也
取將坎位中心實點化離宫腹裏陰從此變
成乾健體潜藏飛躍盡由心
　道光曰離外陽而内陰坎外陰而内陽以
　内陽點内陰即成純乾金丹在外來是至
　陽之氣號曰丹而結在北海之中以法取
　來點己陰汞化爲純陽然後運水火抽添
　總由我也
　子野曰坎中之陽乾也乾動而陷於坤以
　成坎乾却爲離修鍊之法當於坎中取其
　一陽歸還於離而復純陽則修丹之法能
　事畢矣
　上陽子曰漆園莊老仙云鴻濛雲將謀報
　渾沌之德日鑿一竅七日而渾沌死一世
　之人假父母一點眞陰眞陽而有此身渾
　渾全全無一虧欠及乎二八之年方得養
　就純陽之體已而鴻濛雲將者皆至六賊
　日藏於外七情夜殘於内豈知純陽交陰
　則虧全體而成離純陰負陽則奪一氣而
　成坎一切常人殆盡而已大修行人取坎
　還離是爲金丹之道也
震龍汞自出離鄉兊虎鉛生在坎方二物總
成兒産母五行全要入中央
　道光曰汞爲震龍屬木木生火木爲火母
　火爲木子此常道之順五行如朱砂屬火
　爲離汞自砂中生却是火反生木故曰兒
　産母也鉛爲兊屬金金生水金爲水母水
　爲金子此常道之順五行如黑鉛屬水爲
　坎鉛自鉛中生却是水反生金故曰兒産
　母也太白眞人曰五行顛倒術龍從火裏
　出五行不須行虎向水中生二物互相生
　産而成四象會中宫合五行而結丹也
　子野曰大槩明兒産母之道
　上陽子曰震爲乾之長男遵父之志而行
　道兊爲坤之少女代母之位而行道震兊
　合而虎龍降離坎交而鉛汞産餌丹歸于
　中央神室也
月纔天霽半輪明早有龍吟虎嘯聲便好用
工修二八一時辰内管丹成
　道光曰仙翁所以指示月半輪者但發明
　二八兩半輪之數取喻於龍虎此道妙用
　却在一時辰中分作六候只於兩候中金
　丹立成尚餘四候别有妙用此皆天機難
　書竹帛口傳心授是也愚者不得眞師却
　言藥成於一時非止用一時辰者蓋匹夫
　茫然不知所歸私意揣度亦何謬甚若云
　非止用一時辰是將欲以日辰矣爲至簡
　至易之妙也此道非人間世上可得聞也
　要須大德大善方許參求謹按大丹火記
　曰聖人下工之際造鉛之初盜混元一周
　天之氣奪三千零七十三萬年正數聚於
　乾坤之鼎會於生殺之舍天地之數奪盡
　日月之數奪盡龍虎之數奪盡陰陽五行
　之數奪盡生成之數奪盡擒在一時辰中
　製造聖丹一粒大如黍米其重一斤至靈
　至聖至尊至貴爲天地之元精作一身之
　主宰可謂賊天地盜陰陽宇宙在乎手萬
　化生乎身得成至眞仙子賔于上帝則一
　時丹成即其驗也
　子野曰藥生之時如月出庚而至丁乃上
　弦金半斤之氣候斯時陰陽相逢易於交
　媾至於十五三陽圓至東方甲則月已一
　輪升天乾金二八之氣候學者知其時而
　修鍊則此一時之中金丹可成
　上陽子曰月纔天際月初受日之微陽虎
　嘯癸生虎旺先天之始氣時來勿失爐損
　難全紫陽老仙說到這裏一歩緊一歩唯
　恐後人之不仙也愚夫濁子終日談道以
　盲引盲既不知龍吟虎嘯爲何物又不知
　用工在一時懵無所知却謗老仙之語三
　峰採戰之術可憐此徒只管罪深與夫且
　道這一時是甚麽時咦莫向天邊尋子午
　早從身上數坤申
華嶽山頭雄虎嘯扶桑海底牝龍吟黄婆自
解相媒合遣作夫婦共一心
　道光曰華嶽乃西山月出之地以象虎雄
　虎乃虎初弦之氣陰中之陽故云雄虎扶
　桑乃日出之所以象龍牝龍乃龍初弦之
　氣陽中之陰故云牝龍二物間隔東西黃
　婆能使之交合結爲夫妻以産黃芽
　子野曰坎上離下調以中和之意則虎龍
　相愛如夫婦黃者中也婆者女之終稱故
　無妒忌而能媒合黃婆之義中和盡焉
　上陽子曰山頭雄虎危而難伏海底牝龍
　險而難降非有大力量大勇猛之士安能
　駕馭哉即如金丹是一箇至陽之氣居於
　恍惚不測之内危而難得險而難收自非
　積德重厚鍊己純熟安能施功而得之哉
　且道如之何得他共一心咦若求天上寳
　須用世間財
西山白虎性猖狂東海青龍不可當兩手捉
來令死鬥化成一塊紫金霜
　道光曰海蟾云左手捉住青龍頭右手扯
　住白虎尾一時將來入口吞思量此物甚
　甘美此言外象愚者未聞至道將兩手捉
　兩獸又非也
　子野曰西山白虎坎中金精東海青龍離
　中木性二物獰惡猖狂不易擒捉若得法
　制之則彼此和合而化成丹這箇死字極
　有深理諺云欲求生冨貴須下死工夫
　上陽子曰虎有傷人之理要思所以伏之
　龍有奔逸之患要思所以降之且道云何
　降伏云何死鬥咄耳口目三寳閉塞勿發
　通眞人潜深淵浮游守規中
赤龍黑虎各西東四象交加戊己中復姤自
兹能運用金丹誰道不成功
　道光曰赤龍黑虎交於戊己産丹一粒歸
　納中宫進陽火於復卦退陰水於姤爻連
　用抽添金丹成矣
　子野曰龍西虎東所以間隔欲使相逢須
　憑戊己既得交媾産成紫金之丹養火於
　復姤之功矣
　上陽子曰我趙老師因見一人盡日談道
　每謂曾遇高人發明師即前拜而問曰道
　不敢問且道龍虎爲何物人曰龍虎在汝
　身師曰作何狀人曰肝肺是也師曰汝當
　入拔舌地獄受報去矣更不向世間誤賺
　人今紫陽翁指示龍虎二物忒殺切了夫
　我之物爲龍彼之物爲虎有彼我之分是
　云各東西龍之頭爲己虎之門爲戊龍虎
　因之而交會復姤由兹而連用金丹得之
　而功成咦知之非難行之惟難
先且觀天明五賊次須察地以安民民安國
冨方求戰戰罷方能見聖人
　道光曰天有五賊見之者昌人能見此而
　逆修之則宇宙在乎手萬化生乎身察地
　之理先須安民民爲邦本本固邦寧聖人
　以身爲國以精爲民以火爲臣以丹爲主
　吾儕以心觀天擒五賊而逆修之盜陰陽
　而連化之時眞一之精可奪而乾己之陰
　汞精固氣全求戰必勝而見聖人矣
　子野曰天者心也五賊者心中具五行之
　性五行各具一性則至相戕賊之元氣皆
　爲賊矣金主怒木主喜水主凉火主炎土
　主靜此五行之性能見此賊者則心無雜
　念體若太虚地者一身之謂身中精氣神
　人民也精全氣壯謂之民安四大康健爲
　之國冨國冨而戰爲克捷矣倘此心妄想
　不降此身之根本不固盜賊蜂起精耗氣
　散以此而戰則必殞身而已何可得見聖
　人乎此章正是修心鍊己築基事業
　上陽子曰金丹之道先須鍊己使神全氣
　盛七情不動五賊不亂六根净盡精難揺
　動此謂賊不打貧家丹道之言五賊即眼
　耳鼻舌意爲天之五賊色聲香味觸爲世
　之五賊愛慾貪嗔癡爲内之五賊天之五
　賊不謹於内則内之五賊蜂起世之五賊
　不除于外則天之五賊豺生是以眼見色
　則愛起而賊精耳聽聲則慾起而揺精鼻
　聞香則貪起而耗精口嘗味則嗔起而走
　精身意遇觸則癡起而損精五者日夜戕
　賊于身其精能有幾何精一去則神氣隨
　之喪矣修行之人以身爲國以精氣爲民
　精不動揺謂之民安神氣充裕謂之國冨
　以求丹爲戰敵以先天一氣爲聖人鍊己
　者去五賊之害而先守精養氣然後可以
　戰勝而得先天眞一之氣仙師以戰爲喻
　者使人恐懼修省愚者不明鍊己去賊之
　害觀此求戰用將輕敵等語指爲三峰採
　戰之說至于結不可解咦愚者愚賢者賢
用將須分左右軍饒他爲主我爲賓勸君臨
陣休輕敵恐喪吾家無價珍
　道光曰將者火也左爲文火右爲武火饒
　他爲主者主爲陽雄而好爭賓爲陰雌而
　好靜我爲賓者是守雌而不雄持靜而不
　爭慮險防危驚畏之意兵法曰以逸待勞
　以靜制動是也道之用在火火之用在人
　先定刻漏以分子午次接陰陽以爲化基
　搬六十四卦之陰符鼓二十四氣之陽火
　天關在手地軸由心迴七十二候之要津
　攢歸鼎内奪三百六十之正氣輻凑胎中
　連用有方抽添有序動則防危慮險靡敢
　分毫差忒外接陰陽之符内生眞一之體
　苟或運心不謹節候差殊致使姹女逃亡
　靈胎不結還丹無價之寳失矣亦如臨陣
　不守雌而輕敵也
　子野曰以軍將爲喻者蓋兵者乃凶器善
　用之可全性命若輕戰易敵必致敗亡採
　藥之際當以彼我分左右軍伍我爲左軍
　彼爲右軍動容周旋端謹誠肅無令一毫
　犯其嚴令庶可保全無失喪也
　上陽子曰左爲我右爲彼饒他爲主我爲
　賓者彼居上而我在下彼欲動而我欲靜
　也仙師言求丹乃以軍敵爲喻者蓋霎時
　間稍有不謹即所敗矣可輕易乎金丹九
　還唯只半箇時中造化爭馳虎龍交戰奪
　天地主宰之造化奪太極未分之造化奪
　乾坤交媾之造化奪陰陽不測之造化奪
　水火既濟之造化奪五行戰剋之造化奪
　萬物生成之造化聚於頃刻而求一點先
　天眞氣以鍊成丹其可不謹懼哉故此章
　專喻外丹法象若得外丹神仙之能事已
　畢是戒臨陣休輕敵也修行之士做得這
　一著出來方云難事還丹只此實爲最難
　故如來云世尊說此難事是爲甚難也若
　稍輕敵七情六賊有一不防則吾家至輝
　至精之寳喪矣安可輕敵乎
火生於木本藏鋒不會鑽研莫强攻禍發祗
因斯害己要須制伏覓金公
　道光曰火生於木禍發必剋精生于身動
　之必潰不會鑽研禍斯害己吕眞人曰火
　發七户密牢關莫教燒破河車路此要制
　伏覓金公也
　子野曰木中有火乃本來已抱此殺氣矣
　倘其一發則木必焚蓋此生殺之機隔一
　線地百姓昧此皆流於淫蕩邪僻之歸己
　聖人察其火之將發以水制之則火不能
　爲害也
　上陽子曰木喻此身此身日夜長大而精
　氣復至乎我之身矣至于年壯我之精氣
　且盛而愛慾之禍至矣不可得而制伏若
　欲制伏必得先天眞鉛方可然不得眞師
　指示眞鉛端的次第切莫强爲也
金公本是東家子送在西鄰寄體生認得唤
來歸舍養配將姹女作親情
　道光曰金丹作用法象有陽中之陰復陽
　而又陰者有陰中之陽復陰而又陽者又
　有内藥陰陽外藥陰陽内三性外三性内
　五行四象外五行四象又有内外陰陽互
　用法象反反覆覆不可名狀吾儕親承玄
　㫖不可蹉跎
　子野曰此章與前取將坎位中心實義同
　上陽子曰震是東家西是兊若求兊位莫
　離壬如此方是認歸且不可作容易唤來
　既能唤來最緊關是歸舍一節噫件件是
　難底勾當奚敢妄爲又安敢妄說世有一
　等地獄種子開口便云說禪說道賺到老
　死猶不知悔又豈能解圓悟禪師之語哉
　圓悟云脚根不廓爾無禪之禪謂之眞禪
　似兔懷胎頂門上五耀無道之道謂之眞
　道蚌含明月此豈不是認得唤來歸舍之
　妙乎
姹女遊行自有方前行須短後須長歸來却
入黄婆舍嫁箇金翁作老郎
　道光曰姹女汞也遊行有方是外藥作用
　鍊丹之初連汞火不半箇時即得眞精餌
　之此爲前行須短服丹之後連己汞火却
　有十月之功此爲後須長黃婆爲内象即
　土釜金翁即眞鉛老郎即純陽也
　子野曰姹女己之陰汞前順去後逆歸順
　去則片餉之間陷溺於彼逆歸則自下即
　上周流一身落中宫爲鉛合而結聖胎
　上陽子曰姹女是己之精遊行有方者精
　有所行之熟路常人精每虧少但凡交感
　激撓一身之骨脉攪動一身之精髓情慾
　方動心君亦淫三尸搬於上七魄摧於下
　方得精自兩脛而上由五臟升泥丸與髓
　同下自夾脊雙關至外腎交媾此爲五濁
　世間法此謂遊行自有方此謂常道之順
　也金丹則不然行顛倒之法持逆修之道
　大修行人鍊己純熟身心不動魂魄受制
　情慾不千精氣滿盈如驟富之家何處不
　有金玉待彼一陽初動之時先天眞鉛将
　至则我一身之精气不动只於内腎之下
　就近便處運一點眞鉛以迎之此謂前行
　短也眞鉛既渡鵲橋之家與混合却隨眞
　鉛升轆轤三車由雙關夾脊上入泥丸遍
　九宫注雙目降金橋下重樓入絳宫冶鍊
　此爲遊行自有方此謂後須長也然後還
　歸黃庭神室交結成丹此謂歸來却入黃
　婆舍而嫁金翁也此爲顛倒五行而逆修
　也及温養十月以成眞人與天齊壽是謂
　老郎仙師說得次第明白如此諸家所註
　皆略而不詳者莫敢泄漏故也僕願天下
　人願後世萬萬人皆以此而成仙作佛僕
　亦甘受漏泄之咎眞仙聖師在上天地神
　明鑒之
縱識朱砂與黑鉛不知火候也如閑大都全
藉修持力毫髮差殊不作丹
　道光曰金丹造化毫髮差殊失之千里聖
　人傳藥不傳火從來火候少人知
　子野曰雖識得眞鉛眞汞不知火候聖胎
　不結何哉蓋火性暖而能融物之眞使其
　交媾若無火則鉛自鉛汞自汞各不交矣
　上陽子曰鼎器藥物仙師詩中發泄到盡
　唯火候不留於文者蓋必要師傳若不得
　師口傳雖知藥物丹亦無成且火候次第
　自有數節豈愚人妄猜者所能知
契論丹經講至眞不將火候著於文要知口
訣玄通處須共神仙子細論
　道光曰火記六百篇篇篇相似與天合度
　天之所祕聖莫傳之獲遇眞師子細究竟
　子野曰火候丹中要非師勿妄猜
　上陽子曰外火候有内火候古仙上聖丹
　經萬卷不指火候者莫敢泄天寳也僕今
　指出内外火候願後來學人箇箇成仙也
　伯陽翁云三日月出庚外火候也崔公曰
　天應星地應潮外火候也純陽翁曰正一
　陽初動中宵漏永温温鉛鼎光透簾幃外
　火候也這般題出大似分明廣成子曰丹
　竈河車休矻矻鶴胎龜息自綿綿内火候
　也仙師詩曰謾守藥爐看火候但看神息
　任天然内火候也未鍊丹時最難得者是
　外火候此有爲作立基之事内火候則已
　得丹但任天自然乃大休歇大自在無爲
　之功也
八月十五翫蟾輝正是金精壯盛時若到一
陽纔起處便宜進火莫延遲
　道光曰八月十五是金水氣旺一陽來起
　復乃上天之子時内外二火工夫宜疾進
　也
　子野曰金精壯盛如八月十五夜月月爲
　金金旺酉八月建酉故以此喻此時進火
　鍊之無待莫旺過而衰也
　上陽子曰水清金旺天上之蟾月星輝鉛
　遇癸生人間之藥物可煉正是一陽初動
　便莫遲延毋令鉛鼎漸虧空勞神用仙師
　此詩持言外火候也如此
一陽纔動作丹時鉛鼎温温照幌幃受氣之
初容易得抽添運用却防危
　道光曰一陽子時造丹鼎内眞鉛得火光
　透簾幃丹既在内十月連用抽添有防危
　之功也
　子野曰學者趁一陽動時作丹鉛鼎光生
　眞氣易得及退藏於密尤當謹慎抽添
　上陽子曰崔公之入藥鏡云受氣吉防成
　凶意同
玄珠有象逐陽生陽極陰來漸剥形十月霜
飛丹始熟此時神鬼也須驚
　道光曰有象者冬至則逐陽生而進陽火
　夏至退以陰符剥至十月還丹始熟
　子野曰玄珠者藥之象藥不能自生須感
　陽氣而生自微至著陽極陰消十月數周
　大丹成就
　上陽子曰此言内丹法象抽添温養之事
　金丹大要書所言抽添温養工夫甚詳
前弦之後後弦前藥物平平氣象全採得歸
來爐裏煅煅成温養自烹煎
　道光曰月至三十陽魂之金散盡陰魄之
　水盈輪故純陰陰而無光法象坤　故曰
　晦晦朔兩日日月交合同出同没至於初
　二月感陽光而孕初三即現一陽於坤方
　庚上即魄中生魂法象震　此時人身金
　氯初生藥苗新也初八日二陽生法象兊
　　此時魄中魂半其平如繩故曰上弦弦
　前屬陽弦後屬陰陰中陽半得水中之金
　八兩其味平平其氣象全十五日三陽備
　法象乾　此時陰魄之水消盡陽魂之金
　盈輪是以團圓純陽而無陰故云望陽極
　則生陰十六日輪生一陰魂中魄生象巽
　　二十三日二陰生象艮　此時魂中魄
　半亦平如繩故曰下弦弦前屬陰弦後屬
　陽陽中陰半得金中之水半斤其味平平
　其氣象全聖人採此二八擒居造化爐中
　烹煅温養以成還丹仙翁此章丁寧反覆
　使自己一意也烹煎者良有妙哉意也
　子野曰前弦後後弦前乃日月合壁之後
　太陰將復生之時此時藥材正新得其平
　平之味急採己與身中陰汞凝結始於温
　養終於烹煎此丹熟自能清
　上陽子曰仙師詩意唯欲指示三日藥生
　一時便修鍊者亦如太陰領覽初生之氣
　以成金丹薛陸所註意同或者以前弦爲
　上弦以後弦爲下弦者非也
紫陽眞人悟眞篇三註卷之三
:JUAN: 
紫陽眞人悟直篇三註卷之四律四
　紫賢薛道光子野陸墅上陽子陳致虚註
七言絶句三十二首
長男乍飲西方酒少女初開北地花若使青
娥相見後一時關鎖在黄家
　道光曰震爲長男即龍也兊爲少女即虎
　也北地即陰物花即陰氣謂之陰火青娥
　即姹女龍之弦氣謂之汞火修丹之士驅
　龍乍來就虎虎開陰户之花以就龍龍即
　動汞火與白虎交見之後一時封鎖會於
　黃家以産金丹而成眞人
　子野曰三日生魄如震陽生坤丁金火本
　坤之陰氣震爲來復食其坤之陰氣故喻
　長男乍飲西方酒震來之地乃兊之位此
　地得其陽生消其陰氣故喻少女初開北
　地花開即發之意花乃陰氣前有次發紅
　花陰後隨之句同青娥即木汞只此一時
　坎離交媾採藥歸己封鎖中宫也
　上陽子曰酒飲西方男女有東西之位花
　開北地人身辯南北之稱道光已露出於
　前陸公復泄漏於後聞者受者信之慎之
兔雞之月及其時形德臨門藥象之到此金
砂宜沐浴若還加火必傾危
　道光曰二爲德八爲刑時當沐浴不宜加
　火
　子野曰煉丹之法陽則進陽火陰則養陰
　符火符隨其消長不可易之法也兔雞之
　月卯酉春秋平分之時陰中有陽陽中有
　陰故於此時不敢進火但以眞氣薫蒸而
　爲沐浴保其危險契云八月麥生陰中有
　生氣二月榆死陽中有殺氣也
　上陽子曰刑爲殺德爲功刑爲危險德爲
　保養既自金砂在鼎須要温養保扶紫清
　眞人尚有煙氣滿寥穴之嘆可不慎乎
日月三旬一遇逢以時易日法神功守城野
戰知凶吉增得靈砂滿鼎紅
　道光曰太陽太陰一月一合聖人則之縮
　一日爲一時以月易日以日易時守城則
　沐浴罷功野戰則虎龍交媾神功者進火
　之度苟或陰陽錯亂日月乖戾外火雖動
　内符不應必要進火退水知吉知凶旋斗
　歷箕暗合天度自然靈胎密就神鼎增輝
　也
　子野曰太陰太陽一月一度合壁修煉之
　法以時易日而交離坎時乃晦盡朔來藥
　生之時即非尋常時也
　上陽子曰一年十二度月圓明明有陽生
　之日一月晝夜三千刻刻刻尋癸生之時
　野戰則採鉛守城唯温養要知凶吉方保
　成功
否泰纔交萬物盈屯蒙受卦禀生成此中得
意休求象若究群爻謾役情
　道光曰冬夏二至爲一陰一陽之首子
　午二時爲一日一夜之元聖人連動陰陽
　符火協天地升降之道日月往來之理攢
　簇四時八節二十四氣七十二候環列鼎
　中而生眞一之體故託諸卦象分壁於一
　月三旬之中以闡玄機以明火候若執而
　用爻象者非也但屯蒙爲衆卦之首以象
　作用生成之始造化禀受之原故朝以屯
　暮以蒙也否泰連用陽升陰降春分陽氣
　升到天地之中陰陽相半爲泰卦亦如月
　之上弦氣候此時陰陽自然相交不進火
　候謂之沐浴秋分陰氣降到天地之中陰
　陽相半爲否卦亦如月之下弦氣候此時
　陰陽自然交結不進火候謂之沐浴斯亦
　法象如此何勞執諸卦爻哉
　子野曰陰陽一交則萬物生生而無窮使
　其交者火候也朝屯暮蒙乃行火之綱領
　學者知之則其餘卦象皆自然而然
　上陽子曰天地未通爲否陰陽已交爲泰
　屯禀生成之始蒙受育養之功此言内丹
　之道
卦中設象本儀形得象忘言意自明後世迷
徒唯泥象却行卦氣望飛升
　道光曰卦者火之筌蹄伯陽作參同契演
　易象以明丹道喻乾坤爲鼎器坎離爲藥
　物故以四卦居中宫不係連轂之數其六
　十卦分在一月之中搬連符火始在屯蒙
　終於既未周而復始如車之輪連轉不已
　一日兩卦直事三十日六十卦也并乾坤
　坎離四卦共六十四總三百八十四爻以
　象一年及閏月餘三百八十四日象金丹
　二八一斤之數一斤計三百八十四銖此
　皆比喻設象如此茍明火候則卦爻爲無
　用學者反泥此而行卦炁勞形苦思而望
　飛昇者不亦悲乎
　子野曰先師借易卦陰陽爲喻不過行自
　己造化若泥象執文按圖索駿者去道遠
　矣
　上陽子曰丹道喻乾坤爲鼎器者使知男
　女龍虎喻坎離爲藥物者則知鉛汞是虎
　龍所産之物世人執於易之辭不明卦之
　用苟明卦之用不知易之道欲明易之道
　在身中不屬卦氣
天地盈虚自有時審能消息始知機由來庚
甲申明令殺盡三尸道可期
　道光曰天地相去八萬四千里冬至地中
　陽氣上昇一日之中昇四百六十里二百
　四十歩五日爲一候三候爲一氣三氣爲
　一節三節爲一時即春分日計九十日陽
　氣共昇到天四萬二千里正到天地之中
　此時陰中陽半爲泰卦其氣變寒爲温萬
　物發生之時自此而後陽氣昇入陽位升
　到夏至并前共計一百八十四日共計到
　天八萬四千里此時陽中之陽爲乾卦號
　純陽變温爲熱萬物茂盛盈滿之時故曰
　盈滿陽極則陰生自夏至後陰氣自天而
　降一日降四百六十里二百四十歩降至
　秋分計九十日陰氣共降四萬二千里正
　在天地之中此時陽中陰半爲否卦其氣
　變熱爲凉萬物結實之時自此而後陰氣
　降入陰位到冬至并前計一百八十日共
　降到地八萬四千里此時陰中之陰爲坤
　卦乃純陰變凉爲寒萬物斂肅收藏之時
　故曰天地盈虚因月而見月從日生初三
　日震庚生形初八日兊丁生弦十五日乾
　甲周滿故曰盈十六日巽辛受統二十三
　日艮丙成弦三十日坤乙消滅故曰虚聖
　人消息天地盈虚之機移一年氣候在一
　月之中以知一日一陽生爲冬至兩日半
　當一月氣候至上弦時陰中陽半即春分
　也至十五日得四月節氣月圓滿爲純陽
　陽氣盈輪故曰盈十六日一陰生爲夏至
　至下弦時陽中陰半即秋分也三十日得
　十月節氣月盡黑爲終陰陰氣消輪故曰
　虚終而復始循環不已聖人連動陰符陽
　火一依天地盈虚升降循環六十四卦法
　庚甲圓缺之理亦猶人君申明號令殺盡
　陰尸道可期也
　子野曰學者見之天地盈虚之消息道理
　則而行之於己趁其申明生庚滿甲之令
　朔後望前採取天地盈時之氣歸於身中
　煉而成丹則尸鬼烏得不滅
　上陽子曰潮來則盈潮去則虚此天地之
　盈虚月滿則盈月缺則虚此日月之盈虚
　春生夏長秋斂冬肅此四時之盈虚氣旺
　則盈氣散則虚此人身之盈虚癸生則盈
　望遠則虚此金丹之盈虚長春眞人云猶
　氣鞠之氣氣實則壯氣餒則虚此氣之盈
　虚最要人能消息用之學者下工之初先
　去三尸六賊鍊得心如太虚六根净盡方
　可入室而煉大丹
要得谷神長不死須憑玄牝立根基眞精既
返黄金室一顆靈光永不離
　道光曰陰陽不測之謂神感而遂通如谷
　應聲故曰谷神夫神因氣立氣因精生精
　精能生氣氣能生神故神氣爲一身主宰
　一身爲形氣之府形不得神氣不得生神
　氣不得形則不立二物相須始有生也若
　學長生根基全憑玄牝玄牝既立然後長
　生可致萬物莫不因此而生因此二物而
　死實爲天地之根五行之祖陰陽之元萬
　化之基聖人憑此以成外丹藉此以就内
　藥故得眞精返爲黃金之室變爲一顆靈
　光化身爲氣化氣爲神形神俱妙與道合
　眞隱顯莫測
　子野曰谷者養也玄牝者陰陽也人欲養
　神長生必須陰陽既濟而後則金精復歸
　我之中宫如一顆明珠長存也
　上陽子曰谷神不死是爲玄牝玄牝之門
　是爲天地根此老子之言仙師再爲後人
　明之立根基者蓋玄牝乃人身出入之門
　尸金丹由此而修合大修行人先要洞明
　玄牝之㫖是陰陽媾精之處方得一顆靈
　光之珠也
玄牝之門世罕知指將口鼻妄施爲饒君吐
納經千載爭得金烏搦兔兒
　道光曰玄牝之門是爲天地根舉世學人
　莫能知此非遇眞師指示熟能曉哉自開
　闢以來非此玄牝二物安能有萬物哉夫
　内外二丹從此而立聖人祕之曰偃月爐
　懸胎鼎也金烏即金丹也以此金丹乃能
　制己之陰汞似猫捕鼠如鷹搦兔或曰以
　兩腎中間混元一穴爲玄牝非也蓋玄牝
　乃二物若無此二物何以造化萬物豈可
　指凡體一穴而通論之又以口鼻爲玄牝
　者大可笑也
　子野曰前章只說得玄牝二字再於此章
　發明一門字其理深妙門者出入往來之
　所陰陽交會之地不得心傳口授之眞何
　可强猜而知之乎
　上陽子曰玄牝之門四字自老子指出之
　後後來眞師仙聖得以下手而煉大丹愚
　人以口鼻爲玄牝以吐納爲是道如斯謬
　戾何由得烏兔之交合哉
異名同出少人知兩者玄玄是要機保命全
形明損益紫金丹藥最靈奇
　道光曰經云無名天地之始有名萬物之
　母又云兩者同出而異名方其無眞一之
　氣不可見故爲天地之始及其有眞一之
　珠現空玄故爲萬物之母在天曰離爲汞
　在地曰坎爲鉛其本則一其用則異同謂
　之玄玄之又玄上士至人執此兩者之玄
　機以明損益以治諸身則形可全而命可
　保所謂損者五行順而常道有生有滅所
　謂益者五行逆而丹體常靈常存吁純陽
　紫金立乎天地之始出爲萬物之母此非
　金丹之最靈乎
　子野曰一氣分爲陰陽故有異名然皆從
　太極而生故曰同此陰陽修煉之要機保
　我之命全我之形無損於彼有益於我神
　哉水中之金乎
　上陽子曰異名者有無也徼妙也始與母
　也玄與牝也此者陰陽交合之所金丹化
　生之處上根之士必先悟此兩者然後可
　煉紫金丹也
始於有作無人見及至無爲衆始知但見無
爲爲要妙豈知有作是根基
　道光曰筌蹄方在手莫我知也夫到岸不
　須船十目俄瞠視凡聖雜帀朝魚龍混通
　衢懊恨世間人對面不相識
　子野曰採藥行火得無爲乎但知無爲不
　知有作何以結丹
　上陽子曰到老無爲如何得藥入室採鉛
　是云有作大隱市朝又誰知覺欲成匡廓
　先立鄞鄂得一黍珠云是不錯九載坐忘
　無爲功博行滿三千與衆共樂若只無爲
　不先有作此乃愚夫自相執著慇懃數語
　以詔後學
黑中有白爲丹母雄裏藏雌是聖胎太一在
爐宜慎守三田聚寳應三台
　道光曰鉛中取銀即爲丹母朱裏出汞即
　是聖胎二物感化結在爐中精明氣候恪
　守規模分毫無差故得三性聚會結成丹
　寳上應三台也
　子野曰黑中白是水中之金即坎中陽氣
　人能採此眞陽之氣結而成胎所謂雄裏
　懷雌採藥之際當以太乙主人爲念倘不
　慎守人欲横流則喪吾珍主人得不爲之
　異乎
　上陽子曰黑中有白乃陰中之陽外丹法
　象雄裏懷雌乃陽中得陰内丹法象太乙
　在爐尤宜慎守則三田之寳聚矣
恍惚之中尋有象杳冥之内覓眞精有無從
此自相入未見如何想得成
　道光曰眞一子云無者龍也有者虎也無
　者汞也有者鉛也無因有激之而成象有
　因無感之而有靈故得黍米空玄霞光耀
　日也
　子野曰煉金丹者須於杳冥恍惚之内得
　其眞精眞象始爲了事若未得師傳不可
　以智識猜度
　上陽子曰經云恍兮惚其中有物惚兮恍
　其中有象杳兮冥其中有精其精甚眞其
　中有信金丹之道斯言盡矣仙師再題出
　可謂甚親甚切倘非言傳心授之眞何必
　枯坐存想
四象會時玄體就五行全處紫金明脱胎入
口通身聖無限龍神盡失驚
　道光曰四象五行會之時眞一之精結成
　黍米紫色光明密連于内將來脱胎入口
　通神天地龍神盡失驚也
　子野曰十月數周聖胎完具遍身通聖通
　于神明得不驚也
　上陽子曰一得永得自然身輕到此功滿
　丹靈方是大丈夫也
華池宴罷月澄輝跨箇金龍訪紫微從此衆
仙相見後海潮陵谷任遷移
　道光曰華池宴罷得丹成功脱胎神化肌
　膚若冰雪綽約若列子御氣乘雲遨遊八
　極飽觀塵世海變桑田也
　子野曰華池乃産藥之地宴罷則採藥已
　足聖胎完備身外有身朝元謁帝蓬萊仙
　島無所往而不可
　上陽子曰華池即曲江即坎宫之户金丹
　由是而成功圓到此天仙之位也此章亦
　紫陽仙師自頌以詔後世蓋仙師乃紫微
　天宫之一星也
要知金液還丹法須向家園下種栽不假吹
嘘并著力自然果熟脱眞胎
　道光曰此道甚近家園自有宜急下工若
　非其類愈遠若得同類又何著力之有
　子野曰藥採他家而歸自己家園下栽培
　以至成熟自然之妙非用人力也
　上陽子曰還丹之法蓋家園自有金花種
　子自可栽培不須爐炭吹嘘功成果熟脱
　胎方外道人員頂禪衲要知家園之妙在
　朝市間維摩傅大士輩皆得此園而下種
　故如來號之曰給孤獨園也
休施巧僞爲功力認取他家不死方壼内旋
添留命酒鼎中收取返魂漿
　道光曰修眞之士多執非類巧偽之法施
　功於己安有成就若悟他家有不死之藥
　腹内添返命之火是爲眞寳也
　子野曰此道乃眞陽逆合盜其殺機中之
　生氣耳即非三峰採戰其他巧偽漂蕩之
　術酒與漿皆神水
　上陽子曰前云家園下種此云他家不死
　豈非兩物乎延命酒返魂漿二者即眞精
　眞氣經云仙人道士能有神積精累氣以
　爲眞是也
雪山一味好醍醐傾入東陽造化爐若過崑
崙西北去張騫方得見麻姑
　道光曰雪山喻白色西山金之象比金丹
　一粒味醍醐餌歸丹田造化爐中崑崙在
　海水中我身之崑崙本在下元海水中生
　出狀若崑崙實發火之處崑崙頂有門曰
　玄門又云天門在西北乾位張騫象乾卦
　爻象眞汞爲陰火麻姑象坤卦爻象眞鉛
　爲陽火言發火自崑崙玄門而入則鼎内
　眞鉛始見而有變化方其眞胎内融眞火
　外接坤策變乾策陰水返陽符南火交通
　鉛汞結合神仙之道根本於斯張騫乘槎
　至月宫遇女宿喻其陰陽相會遇之意
　子野曰醍醐乃坎中金液取歸離中離即
　我也然後連之由尾閭經泥丸自腹中至
　丹田與身中陰汞混合爲一矣
　上陽子曰雪山乃至陰之地陰中有陽故
　云好醍醐灌頂者此也傾入者他反居上
　也我屬東故云東陽我之玄門曰造化爐
　崑崙張騫道光已解昔佛在雪山修行者
　即此是也古人因有其地而名之故多假
　名以像物爾
不識陽精及主賓知他那箇是疏親房中空
閉尾閭穴誤殺閻浮多少人
　道光曰鍾離公云四大一身皆屬陰不知
　何物是陽精蓋眞一之精乃至陽之氣號
　曰陽丹而自外來制己陰汞故爲主也二
　物相戀結成金砂自然不走遂成還丹迷
　徒不達此理却行房中御女之術强閉尾
　閭名爲煉陰以此延年實抱薪救火耳陰
　符經曰火生於木禍發必剋可不慎乎
　子野曰陽精實坎中之金雖從外來本一
　身内之物唯有同出異名之一間耳
　上陽子曰陽精雖是房中得之而非御女
　之術若行此術是邪道也豈能乆長故佛
　云是人行邪道不能見如來倘非眞師指
　示陽精之路則諸傍門皆爲邪道世之盲
　師以採陰三峰御女之怪術轉相授受所
　謂以盲引盲及臘月三十夜到來反怨丹
　經虚誑終不回思自己錯謬故仙翁直露
　此詩
萬物芸芸各返根返根復命即長存知常返
本人難會妄作招凶衆所聞
　道光曰經云萬物芸芸各歸其根歸根曰
　靜靜曰復命復命曰常知常曰明夫人未
　生之前冥然無知混乎至朴及其生也禀
　以陰陽之父母聖人逆而修之奪先天之
　氣以爲丹母賊陰陽始氣以爲化基煉形
　返入於無形煉氣復歸於至朴能知常道
　而返其知者聖人也是以長生不知常道
　而妄作者群迷也是以招凶
　子野曰萬物如草木之類猶能歸根返本
　以歷歲月人爲萬物之靈動至死地反不
　能如草木也此道乃歸根返本之道却非
　尋常妄爲而凶也
　上陽子曰萬物有歸根之時至人明長生
　之理草木遇陰之極則歸其根待春而復
　茂世人氣血將衰須求歸根之道可以回
　老可以返嬰可以長生噫歸根即還丹也
　常者乃常俗之世法備諸常俗世法深深
　密密方能返本還元是爲知常所以大隱
　市廛者要人不能識也倘幾事不密而爲
　之妄作而招凶謗故達磨遠來東土求成
　佛者欲避凶而遠謗也六禪禪師隱于四
　會獵人中者亦避凶而求成佛後道光禪
　師既得石眞人傳無奈之何只得復俗依
　有力以了兹事我重陽帝君居活死人墓
　以成道太虚眞人往武夷七月長生眞君
　往洛陽三年古人波波吒吒只爲此事今
　時學者偶記前賢一言兩語以爲是道終
　日談論又有一輩小愚之人不參仙聖所
　爲乃謗修行之事曰世有生必有死安有
　乆視之道此乃地獄種子甘分輪迴次有
　執著之輩因人略指傍門小徑便云能行
　既不遇眞仙至人又不知歸根復命又不
　知出世間法亦不知同類是何物倘或知
　之且能韜晦于常俗中了其有爲之大事
　却無忘諱而妄爲者豈不招乎凶殃故經
　云知常曰明不知常妄作凶知常容容乃
　公是也
歐冶親傳鑄劍方莫耶金水配柔剛煉成便
會知人意萬里追凶一電光
　道光曰歐冶鑄劍天帝遣神女爲之侍爐
　制以金水配以柔剛劍成誅妖如一電光
　靈異若此聖人鑄劍功亦如之以天地爲
　爐冶以陰陽爲水火配以五行制以神氣
　煉成寳劍能曲能直能柔能剛能善能惡
　能圓能方心有所思意有所適飛揚誅斬
　一電光耳此乃神劍修丹若無此劍猶取
　魚兔而乏筌蹄也
　子野曰煉丹採藥全憑慧劍降魔誅妖倏
　忽變化瞬息萬里慧劍若無鋒利妖魔豈
　不爲害乎
　上陽子曰要鑄此劍非用凡金凡鐵蓋此
　神劍内斬三尸外誅凶惡愚者以此劍殺
　其身聖人以此劍飛其神旌陽使五仙童
　女戲劍誅斬妖蛟洞賓以三清寳劍精靈
　滅迹在佛亦云金剛寳劍實成仙佛之器
　耳
敲竹唤龜吞玉芝鼓琴招鳳飲刀圭近來透
體金光現不與常人話此規
　道光曰竹乃虚心之物無情之義也琴乃
　樂之正音和諧之義也龜即黑虎鳳即赤
　龍龍之弦氣曰玉芝虎之弦氣曰刀圭言
　龍虎是無情之物而能交媾故曰敲猶兩
　物相敲擊之意龍虎相交爲夫婦是以和
　諧故曰鼓琴龍虎交則二弦之氣相吞相
　啖煉就還丹透體金光玄黃燦爛風生兩
　腋出人間
　子野曰玉芝刀圭藥之異名藥生坎中坎
　有乾陽乾爲金爲玉故喻爲玉芝刀圭敲
　竹鼓琴乃陰陽相求之和聲竹則虚心應
　而先欲琴則正音和而不亂此聲之感非
　尋常邪僻情偽鄭衛之音唤龜招鳳所謂
　本乎天者親上本乎地者親下入藥鏡謂
　之上鵲橋下鵲橋之義又離爲禽爲南方
　朱鳳喻坎招離翕受其藥離即我也
　上陽子曰竹是中通外直之物爲其不直
　則敲之要其能應于物琴乃徽弦相和之
　意爲其不和則調之庶能克濟所事玉芝
　即乾龍刀圭爲坤物唤龜屬我招鳳要他
　若非大和則他安能招鳳乎修行之人卦
　氣已過竹不應物可不擊乎擊即敲也琴
　若不和可不調乎調即鼓也是以七十八
　十至百二十歲皆可還丹是此道也中人
　常士烏可語此邪師妄人烏能知此此非
　眞仙聖師盟天口授孰得而知之乎昔我
　紫瓊公常侍太虚眞人偶一辯士求見曰
　敲竹唤龜吞玉芝問我師如何是唤龜太
　虚曰唤龜我當語汝我且問你如何是敲
　竹辯士曰上上關捩太虚曰我不問上上
　關捩且說如何是敲竹辯士曰密密深機
　太虚曰你這言句是長連床上學來底你
　將去與天下人論辯去我這裏不是你唤
　龜處其人不悟令紫瓊拖出後却問紫瓊
　曰汝知敲竹否曰寂然不動感而遂通曰
　汝知唤龜否曰禮下於人必有所得曰適
　來辯士何以不言紫瓊曰彼未得師强猜
　不得太虚復誡曰知之非難行之唯難
藥逢氣類方成象道在希夷合自然一粒靈
丹吞入腹始知我命不由天
　道光曰有物混成先天地生聖人强名之
　曰混元眞一之氣視之不見感而遂通降
　成靈丹象空玄之中一粒寳珠取而餌之
　立乾己汞化爲純陽之軀與天齊年朝元
　子曰死生盡道由天地性命元來屬汞鉛
　豈非我命在我所爲乎
　子野曰道自是道清淨爲要藥自是藥得
　類乃成若求非類徒勞心力
　上陽子曰易云西南得朋乃與類行若二
　陽同類則成亢旱豈有性情相感二陰同
　室則必爭安得陰陽相類哉蓋陰從陽方
　爲類鉛投水方成藥藥化爲丹丹化爲神
　形神俱妙命在我也
赫赫金丹一日成古仙垂語實堪聽若言九
載三年者盡是推延款日程
　道光曰金丹大藥下工不逾半箇時立得
　服餌此言一日者只於一日之中取此半
　箇時也金丹入口立躋聖地如此之妙奚
　可以九載三年而遷延
　子野曰作丹之法大要鉛與汞合則片餉
　之間丹頭即結但究鉛生之時斯時也萬
　物萌芽有氣無質水源至清妙矣哉且道
　這時是甚麽時咦今年初盡處明日未來
　時
　上陽子曰煉丹之法要知他家活子時也
　非天下之至妙孰能與於此哉
大藥修之有易難也知由我亦由天若非積
行修陰德動有群魔作障縁
　道光曰魔障在彼修持在我陰德既宏靈
　丹可冀
　子野曰金丹大道古人以萬劫一傳非等
　閑之細事道既高魔必盛非以陰德相扶
　恐有剉志之患
　上陽子曰前云我命不由天是造化之妙
　在乎我此章言由我亦由天蓋還丹先須
　積陰德夫施與不求報陰德也積善無人
　知陰德也不陷人于險陰德也暗中作方
　便陰德也大修行人自己積德未充鮮不
　爲外魔所攻若能回思内省發大忍辱精
　進則魔障化爲陰德經云彼以禍來我以
　福往彼以怨來我以德報皆陰德之盛祛
　魔之功也
三才相盜及其時道德神仙隱此機萬化旣
安諸慮息百骸俱理證無爲
　道光曰天地以四時盜萬物故有榮枯而
　不能長榮萬物以五味盜人故有生死而
　不能長生人以五行盜萬物故有存毁而
　不能長存三盜既宜三才既安是以有生
　有死有榮有枯有存有毁有物有我紛紛
　而起循環無端此乃自然之道若能混此
　三盜爲一返其機而動之逆其時而食之
　則百骸俱理而萬化自安諸慮自息是無
　爲之道證矣
　子野曰盜者使人不知不覺而竊其所謂
　之事修煉之法竊天地之機盜殺中之生
　氣爾得其理則百骸安
　上陽子曰盜者非世俗之所謂盜也是金
　丹之法盜其先天先地一點眞陽之始氣
　以煉還丹此乃道高德重神仙中人方能
　隱用此機而非讒德殄行庸常之人所可
　知之偶或知之非疑則惑何哉無德故也
　此云道德神仙隱此機
陰符寳字逾三百道德靈文滿五千今古上
仙無限數盡於此處達眞詮
　道光曰二經爲群經之樞轄諸子之機紐
　也
　上陽子曰陰符道德丹之祖書上仙皆毒
　之爲筌蹄修之成道然其㫖意玄遠世薄
　人澆不能達此故仙師作此悟眞篇使後
　學者一見了然易於領悟而行之爾是知
　陰符道德悟眞篇三書同一事也
饒君聰慧過顔閔不遇明師莫强猜只爲金
丹無口訣教君何處結靈胎
　道光曰千經萬論唯布枝條至道不繁獨
　傳心即未遇眞師强猜不得
　子野曰非師口訣眞要則從何處而下手
　上陽子曰九流百家一應藝術皆可留之
　紙上或可以智慧猜曉而知唯獨金丹一
　事非得眞師逐節指示不可强以意會或
　者得師略言鼎器而不知藥生之時亦不
　成丹既知藥物不知火候亦不成丹既知
　火候而不顛倒亦不成丹既知顛倒而不
　知煉己細微亦不成丹既知煉己而不知
　法財兩用亦不成丹崔公入藥鏡差毫髮
　不成丹噫世之愚人恃其機鋒欲以言語
　會恃其聰慧欲以心領意會或因邪僻而
　行採戰或只枯坐自爲仙師慈悲甚至詩
　句迫切沾丐後來者多矣
了了心猿方寸機三千功行與天齊自然有
鼎烹龍虎何必擔家戀子妻
　道光曰此言甚切何故不知返也
　上陽子曰天地之功春生夏長秋收冬閉
　萬物榮枯星宿遷斡造化連轉只三百六
　十日爲一始終之成功也修行之人制御
　心猿滌洗方寸收寳珠於愛河之内只半
　箇時守還丹於神室之中幾三千日功備
　造化德伏鬼神豈非功行與天齊乎
未煉還丹須急速煉了還須知止足若也持
盈未已心不免一朝遭殆辱
　道光曰若未煉丹急須下手時不待人既
　煉丹畢抱一守成面壁九年斯道弘矣
　上陽子曰未煉還丹急須煉之若已煉丹
　急須去之佛云道成之後丹房器皿委之
　而去若不去之則心境見前恐有殆辱之
　患紫清白眞人半夜忽風雷此其證也是
　以達磨去長蘆而入少林冷坐者無一朝
　之患也
須將死户爲生户莫執生門號死門若會殺
機明反覆始知害裏却生恩
　道光曰陰陽五行順之則生逆之則死此
　常道也不生之生則長生不順之順爲至
　順此丹道也若能明此則害裏生恩男兒
　有孕也
　上陽子曰詩云明門户急重修今人若達
　此理明生死之機識顛倒之用知返還之
　妙轉生殺之户以苦爲樂以忍收恩何憂
　不仙乎
禍福由來互倚伏還如影響相隨逐若能轉
此生殺機反掌之間灾變福
　道光曰陽主生曰福陰主殺曰禍陰消則
　陽長陽極則陰生互相倚伏此常道也若
　以生殺之機逆而修之反掌之間灾中變
　福害裏生恩男兒有孕爲丹道也
　子野曰所謂五行順行法界火坑五行顛
　倒大地七寳
　上陽子曰造化在吾掌握禍福由我而修
　順則生人逆則生丹世人爲不知轉生殺
　之機是以輪迴而無了期又烏知成佛作
　仙之道止一反掌間耳
修行混俗且和光圓即圓兮方即方顯晦逆
從人莫測教人爭得見無藏
　道光曰老子云和其光同其塵和同天人
　之際實修行之祕要
　子野曰外圓内方是有爲也道之所謂奚
　可令人見之乎
　上陽子曰仙師廣大慈悲非特以金丹之
　祕開悟後人並以世間法終始叮嚀何其
　切也夫大丹之最難者混俗也要深不可
　識者和光也雖有妙用而不露鋒芒者方
　圓應世潛造化而不顯至此者孰知行藏
　凡此數者實爲大修行之上事道光得杏
　林之語即棄僧伽黎復俗以了大事豈非
　混俗乎六祖得五祖之言入于獵人之中
　無人知覺豈非混俗乎我大虚眞人得黃
　房公妙㫖去隱武夷七箇月方成道豈非
　和光乎今者黃緇之流圓其頂而衲其衣
　髽其髻而方其袍此豈知吾有大患爲吾
　有身之聖訓乎又安知此身相反爲入室
　之大患乎所以大隱市廛者使人不可得
　而測度修出世間法者要人不得而知行
　藏故老子曰迎之不見其首隨之不見其
　後又曰惟不可識故强爲之容明達到此
　回視愚夫俗子欲以機鋒巧詐剽識淫蕩
　而求道者遠之又遠矣大修行人工夫至
　此可不三復是詩以求成道勲業乎

紫陽眞人悟眞篇三註卷之四










紫陽眞人悟眞篇三註卷之五律五
　紫賢薛道光子野陸墅上陽子陳致虚註
五言一首以象太一含眞氣之妙
女子着青衣郎君披素練見之不可用用之
不可見恍惚裏相逢窈冥中有變一霎火焰
飛眞人自出現
　道光曰女子乃龍之弦氣號曰木姬生於
　青龍故云着青衣也郎君乃虎之弦氣號
　曰金郎生於白虎故云披素練也有質可
　見者乃後天生滓之類故不可用唯混元
　眞一之氣生於天地之先居於恍惚之中
　出於杳冥之内絪緼磅礴通靈變化無中
　生有也火功一正眞人出現此道妙矣非
　遇眞師親授口訣其孰能與於此哉
　子野曰女子着青衣木汞也郎君披素練
　水金也陰陽相合彼此以形質未露之氣
　交於杳冥恍惚中庶乎可用倘形質既兆
　則爲後天不可用矣
　上陽子曰此詩八句括盡一部丹經之妙
　用首句是震家事爲木汞屬我二句是兊
　宫事謂鉛屬他三句則生人物矣四句乃
　以煉丹五句爲入室下工六句乃防危杜
　險七句即丹成九轉八句謂行滿三千仙
　師布流此詩者唯欲指出先天混元眞一
　之氣即大一所含之初氣學者可不求師
　乎
　西江月十二首以象十二月
　仙師曰西者金之方江者水之體月者丹
　之用
内藥還同外藥内通外亦須通丹頭和合類
相同温養兩般作用　内有天然眞火爐中
赫赫長紅外爐增减要勤功妙絶無過眞種
　道光曰夷門破迷歌云道在内來安爐立
　鼎却在外道在外來坎離鉛汞却在内此
　明内外二藥也外藥者金丹是也造化在
　二八爐中不出半箇時立得成熟内藥者
　金液還丹是也造化在自己身中須待十
　箇月足方能脱胎成聖二藥作用雖略相
　同用功火候實相遠矣吾儕下工外丹和
　合丹頭之際分毫差忒大藥不就内藥和
　合丹頭之際最慎防危慮險内藥雖有天
　然眞火在土釜之中赫然長紅亦須外爐
　勤功加减然内外眞火變化無窮者實藉
　眞鉛之妙此物偏能擒汞不使飛走近葉
　文叔不達此理却言内藥以眞火烹煉外
　藥須假凡火增减呵呵蓋未得師指以管
　見窺天殊不知二藥内外雖異其用實一
　道也所以有内外者人之一身禀天地秀
　氣而有生託陰陽鑄成於幻相故一形之
　中以精氣神爲主神生於氣氣生於精精
　生於神修丹之士若執此身内而修無過
　煉精氣神三物而已然此三者皆後天地
　所生純陰無陽以此修持安能出乎天地
　之外耶鍾離翁云涕唾精津氣血液七般
　物色總皆陰又曰獨修一物是孤陰聖人
　知己之眞精後天地生而屬陰難擒易失
　是以採先天之一氣以眞陰眞陽二八同
　類之物擒在一時煉成一粒名曰至陽之
　丹號曰眞鉛此造化却在外故曰外藥也
　却以此陽丹擒自己陰汞猶猫捕鼠耳陽
　丹是天地之母氣己汞乃天地之子氣以
　母氣伏子氣豈非同類乎其造化在内故
　曰内藥便假陰陽符火運用抽添十月功
　足形化爲氣氣化爲神神與道合昇入無
　形變化不測故能出乎天地之外立乎造
　化之表提挈天地而陶鑄陰陽却不爲陰
　陽陶鑄者是先天一氣使之然也眞妙如
　此之絶故謂妙絶無過眞種安可用後天
　地生凡鉛凡汞凡砂凡火非類滓質之物
　而爲外藥耶學道之士研窮本始精究邪
　正毋惑誑邪詐裝高道以誤後來有如此
　者永墮三塗
　子野曰内丹之道與外藥爐火之事頗同
　大槩汞非鉛則不能伏知外事者内亦易
　知
　上陽子曰修行之人先須洞曉内外兩箇
　陰陽作用之眞則入室下工成功易矣内
　藥是一己自有外藥則一身所出内藥則
　自己身中外藥則一身所出内藥不離自
　己身中外藥不離己相之中内藥只了性
　外藥兼了命内藥是精外藥是氣精氣不
　離故云眞種性命雙修方證天仙
此道至神至聖憂君分薄難消調和鉛汞不
終朝早睹玄珠形兆　志士若能修煉何妨
在市居朝工夫容易藥非遥說破人須失笑
　道光曰金丹入口立躋聖地豈非至神至
　聖乎煅煉只半箇時豈非至簡至易乎家
　家自有不拘市朝豈非至近乎以其至近
　是故說破令人失笑也得之者只恐無功
　無德忘師背道不足以勝其妙
　子野曰金丹之事爲其至靈故稱神聖其
　所以爲靈者如立竿見影呼谷傳聲之謂
　非其他虚幻渺茫之術是此金丹唯鉛與
　汞鉛從他出汞向己生纔辦肯心玄珠有
　象工夫容易何必名山大澤以煅煉哉
　上陽子曰還丹之道功在降龍伏虎盜奪
　天地造化是爲神妙哉寂然不動感而遂
　通是爲靈聖聞而信受勤行者大根上器
　也聞而失笑誹謗者無分薄福也鉛汞交
　而玄珠兆是名金丹此丹朝市家居日用
　夜作本自具足無所拘執世之愚人乃謂
　修行者必居深山必遠市朝必出妻棄子
　必孤坐無爲方爲修道彼豈知眞陰眞陽
　之用哉
白虎首經至寳華池神水眞金故知上善利
源深不比尋常藥品　若要修成九轉先須
煉己持心依時採取定浮沉進火雖防危甚
　道光曰首者初也首經即白虎初弦之氣
　却非採戰閨丹之術若說三峰二十四品
　採陰之法是即謗毁大道九祖永沉下鬼
　自身見世惡報者道不可毁猶天之不可
　階而升也且夫眞一之氣在天曰眞一之
　水在虎曰初弦之氣若煉在華池名曰神
　水此乃眞金之至寳皆不離眞一之精流
　歷諸處故曰種種之異名以其能成就造
　化經曰上善若水蓋眞一之水生於天地
　之先故曰上善源流甚深却不比尋常後
　天地生滓質之物九轉爲九年在十月胎
　圓之後作用即達磨面壁九年之功若欲
　修九轉之妙者先須煉己以定浮沉以分
　賓主依時採取守雌不雄方免危殆連火
　十月自然形化爲氣氣化爲神抱元守一
　九載功成形神俱妙與道合眞聖人强名
　曰九轉金液大還丹也
　子野曰男子二八而眞精通女子二七而
　天癸降當其初降之時是首經耶不是首
　經耶咦路逢俠士須呈劍琴遇知音始可
　彈神水即首經也
　老子曰上善若水善利萬物眞人以首經
　神水爲喻言其利生之功非其他圓散之
　外藥九轉乃火數周之丹熟之時欲得九
　轉丹成持心煉己爲要
　上陽子曰白虎爲難制之物倘用之而得
　其道可無傷人之理爲難得之物倘求之
　不失其時必有天仙之分只此白虎首經
　强名先天一氣仙師太忒漏盡薛陸註之
　太詳世之愚人若指爲採戰之說或謂閨
　丹之術者則禍及於身學者若知三日月
　出庚之㫖方許求華池神水之用還丹之
　道修之則易煉己最難故仙師戒人先煉
　己即純陽云還丹在人先須煉己待時何
　也蓋火爲最靈之物人所不能測度者火
　却先知猶燈蕊焉凡火尚靈况眞火即己
　汞必先煉此眞火降此眞龍使無奔走從
　我驅用然後可以制伏白虎而得至寳之
　眞金聖師用心至此唯恐後人不能煉己
　則時至臨爐頃刻之工不得一粒至寳反
　至危困修行之人先當究竟煉己之功也
牛女情縁道合龜蛇類禀天然蟾烏遇朔合
嬋娟二氣相資運轉　本是乾坤妙用誰能
達此淵源陰陽否隔却成愆怎得天長地遠
　道光曰牛郎織女一歲一交太陽太陰一
　月一合龜蛇以類蟠虬相扶皆陰陽二氣
　使之然也實爲大道之根本金丹大藥作
　用一般蓋眞一之氣杳然無形若不得二
　八陰陽之氣相交焉降格兆形於黍米哉
　既得丹餌之後不得陰陽符火絪緼焉能
　變化金液還丹哉參同契曰關關雎鳩在
　河之洲窈窕淑女君子好求雄不獨處雌
　不獨居玄哉玄武龜蛇蟠虬相扶以明牝
　牡竟當相須理之所在夫復何疑仙翁於
　此章再三致意深於道者以意會之
　子野曰牛女天之二星每遇七夕假鵲橋
　會合龜蛇地下之物亦能交媾日月遇朔
　合壁是皆一陰一陽相求之道作丹之妙
　若以孤陰寡陽而無配得不求乎
　上陽子曰牛女爲星宿蟾烏爲日月龜蛇
　甲類亦必陰陽二氣而後資之運轉今人
　乃孤陰寡陽深山兀坐以爲修道而欲長
　生何其大謬豈知陰陽否隔則不成造化
　而况修金丹之道乎
若要眞鉛留汞親中不離家臣木金間隔會
無因須仗媒人勾引　木性愛金順義金情
戀木慈仁相吞相啖却相親始覺男兒有孕
　道光曰鉛爲金在外汞爲木在内二物間
　隔須仗黃婆制造成丹吞入腹中與己汞
　合而其金情正剛烈木性柔順慈悲情性
　自愛自戀相吞相啖結爲夫婦以産嬰兒
　在我腹中故云有孕此道妙矣倘非慈悲
　利物濟人陰德之士則萬生難遇也
　子野曰汞出自家非鉛不伏鉛生坤宫所
　以間隔欲其鉛汞相會非媒不可媒者合
　陰陽之用物之生乎一氣者家親雖彼此
　間隔而互相慕戀不可廢棄所以木之性
　不得不愛金金之情不得不戀木何哉爲
　其同出乎一氣故也非洞曉陰陽深達造
　化其孰能與於此哉
　上陽子曰眞鉛在造化窟中而生眞鉛居
　造化身中而住不能持心煉己則汞走不
　能依時臨爐則鉛飛家臣者即己汞若煉
　之熟則能隨我之意而役用之木雖愛金
　順義非財則不得其歡心金雖戀木而多
　情非媒則不能以自達媒既通好財已結
　歡自相吞啖而男子懷胎也若不懷之以
　德惠人以仁則臨事焉能隨我之用哉
二八誰家姹女九三何處郎君自稱木液與
金精遇土却成三姓　更假丁公煅煉夫妻
始結歡情河車不敢暫留停運入崑崙峰頂
　道光曰姹女木液曰汞郎君即金精曰鉛
　此言鉛汞二物在土釜中須憑火功内煉
　外煅始結歡情是以陰符陽火不得暫停
　諸般氣候妙在一心連自崑崙頂注入温
　養以成還丹
　子野曰汞屬陰故云二八姹女鉛屬陽故
　云九三郎君汞乃木之液鉛乃金之精得
　土爲媒三姓交媾加以丁火煉之則鉛汞
　融結夫歡婦合火性炎上丹爲火氣下蒸
　則河車自然有路飛上泥丸也
　上陽子曰姹女即離宫之汞郎君乃坎中
　之鉛土乃合二爲一之物金木得土方能
　媾結河車運入于崑崙頂矣
七返朱砂返本九還金液還眞休將寅子數
坤申但要五行成準　本是水銀一味周流
遍歷諸辰陰陽數足自通神出入豈離玄牝
　道光曰九還七返者不離天地五行生成
　之數世人以寅子數至坤申爲九還七返
　者謬也返者返本還者還元水銀爲汞汞
　即眞一之精一變爲水在北二變爲砂在
　南三變爲汞在東四變爲金在西五變爲
　丹在中此丹非天地不生非日月不産非
　四時不全非五行不就非總數不成是以
　遍歷諸辰陰陽數足自然變化通神也
　子野曰火乃七數金乃九數金火相胥作
　丹之要金非火不還火非金不返龍虎上
　經云丹術著明莫大乎金火此之謂也水
　中金故稱水銀内丹之成不出此一味爾
　得其妙則自然經歷諸辰時至氣化要知
　欲得之妙非藉玄牝不可得也
　上陽子曰朱砂爲汞金液爲鉛金來歸性
　是曰還丹本來只是先天一炁生於造化
　泉窟故號水銀非此一味至寳之物何以
　結丹又非玄牝爲之根本何由出入而變
　化哉
雄裏内含雌質負陰抱却陽精兩般合和藥
方成點化魄靈魂聖　信道金丹一粒蛇吞
立變龍形鷄飡亦乃化鸞鵬飛入眞陽清境
　道光曰雄裏雌是龍之弦氣陰抱陽乃虎
　之弦氣二物交合靈丹自結吞入腹中點
　化陽魂以消陰魄一粒如黍鷄飡蛇吸亦
　化龍鵬藥之神聖如此
　子野曰陽中有陰陰中有陽陰陽相交魂
　靈胎聖
　上陽子曰我雖外雄其中唯雌我雖外白
　其内唯黑彼之陰中反抱陽精以陽點陰
　大藥方成萬物得此靈藥皆能變化而況
　於至人乎
天地纔經否泰朝昏好識屯蒙輻來凑轂水
朝宗妙在抽添運用　得一萬般皆畢休分
南北西東損之又損慎前功命寳不宜輕弄
　道光曰進火之始用工於屯蒙休工於既
　未日夕搬運符火入于鼎中如車之輪輻
　輳於轂若百川水朝宗於海運用抽添如
　此者眞一之精也一氣生陰陽陰陽生四
　象四象生五行五行生萬物俱是眞一之
　氣變也故眞一之精爲天地父母陰陽之
　宗祖四象之元五行之根萬物之基得此
　之一則萬事畢矣損之又損方能盡得一
　之妙蓋一之有象運陰陽之火以形之也
　既得吞歸五内如前運陰符陽火以慎前
　功慮險防危不可輕動恐失命寳玄珠
　子野曰陰陽既合乃行火之候輻輳轂者
　乃得藥之功斯時混沌復爲一太極不必
　分南北西東之限但當照顧關防念頭差
　動慎其前功倘懷一時之興濃則忘平日
　之辛苦而廢大事所以道不宜輕弄
　上陽子曰大修行之人當思學道煉丹之
　難只此一粒之丹甚不易得費盡萬苦千
　辛方能得之既得之後僥倖令此命寳更
　宜深居閑處温養珍調損之又損者念欲
　灰而忘欲奮功欲勤而景欲忘其未得丹
　之時行眞箇神仙之行若已得丹之後懷
　全無所得之心則一切事物不關心君而
　不無險危直至功成火足而怠也
冬至一陽來復三旬增一陽爻月中復卦朔
晨潮望罷乾終姤兆　日又别爲寒暑陽生
復起中宵午時姤象一陰朝煉藥須知昏曉
　道光曰冬至一陽生爲復卦三十日又增
　一陽爲臨卦爲泰爲大壯爲夬至四月六
　陽爲純乾乃陽火之候陽極則陰生夏至
　一陰生爲姤卦三十日增一陰爲遯卦爲
　否爲觀爲剥至十月六陰爲純坤乃陰符
　之候陰極則陽生周而復始此一年之火
　候也聖人移一年火候在一月之中朔旦
　復卦兩日半增一陽至十五日爲純乾十
　六日一陰生爲姤又將一年之候移於一
　日之中分爲寒暑陰陽温凉四時之氣故
　以中夜子時一陽生爲復卦午時一陰生
　爲姤卦陽火陰符一依天地陰陽升降之
　道
　子野曰冬至初陽來復喻身中藥生之時
　此時於一月終見此氣候所以云三旬增
　一陽爻者月中之復卦也自復至乾乾滿
　而姤姤即藥過之時金逢望遠之候日又
　别爲寒暑言一日之内煉藥氣候半夜子
　時爲復日中午時爲姤學者煉藥須要明
　其心中一陽之時天地一陽之時毫髮無
　差金丹可望
　上陽子曰冬至潮候乃天地之造化鉛見
　癸生乃人身之造化天地一陽復而萬物
　兆人身一陽生而眞鉛現此時不採不煉
　則過時溷濁藥物不眞既得一粒之丹與
　自己眞汞既濟而成乾乃行陽火姤巽承
　領陰符日運己汞已固陽精故曰姤象一
　陰朝這裏又須口授也
不辯五行四象那分朱汞鉛銀修丹火候未
曾聞早便稱呼居隱　不肯自思己錯更將
錯路教人誤他永劫在迷津似恁欺心安忍
　道光曰丹經萬卷妙在參同又鼎器歌金
　丹之就舉世學人莫能曉解偶或愚師指
　示傍門非類便有脱漏之想未得吐故納
　新之方便有飛雲走霧之興自高自是模
　範於人己既不知悔悟誤他亦溺迷津虧
　心失行多招惡報況又謗毁前文詐生議
　論安忍此哉
　子野曰語云中人以上可以語上也中人
　以下不可以語上也
　上陽子曰鉛汞砂銀土爲還丹之五行乾
　坤坎离爲造化之四象火之爲物最異最
　靈炊薪笑而占客來宵燈蕊而卜財喜凡
　火尚猶如此眞火尤爲靈通故有生物生
　仙功奪造化却縁愚子未遇眞師不知世
　有還丹之道但以空無狂蕩鋒辯矯詐瞽
　誘時人錯到了處不肯回思失行不以罪
　福關心僕自聞師訓後凡見此輩即欲提
　省使歸正道焉知淺識之徒僻而難誨噫
　莊仙云其人天且劓者眞言也
德行修逾八百陰功積滿三千均齊物我與
親冤始合神仙本願　虎兕刀兵不害無常
火宅難牽寳符降後去朝天穩駕鸞車鳳輦
　道光曰九載抱一行滿功成物我俱忘何
　畏乎刀兵虎兕天降寳符身飛玉闕此大
　丈夫功成名遂之時也
　子野曰始因有作令入無爲無爲境界眞
　仙所居
　上陽子曰修行之人勤修德行廣積陰功
　任他魔障百端惟以功行爲務存心如此
　雖有宿冤自然消散豈有刀兵虎兕之害
　哉功成之日伺詔飛升若張天師許旌陽
　葛仙翁皆道成之後白日升天令人乃謂
　神仙因宿世布種積劫修來非人可學又
　苦之甚彼豈知葛仙翁六十歲後方得聞
　道其勤謹有不可迷者而後道成噫老子
　云古之善爲士者微妙玄通深不可識妙
　矣哉深不可識者煉大丹之時行有爲之
　道唯其深不可識故得行逾八百功滿三
　千也
　　　又西江月一首(以象閏/月也)
丹是色身至寳煉成變化無窮更能性上究
眞宗决了無生妙用　不待他身後世見前
獲佛神通自從龍女著斯功爾後誰能繼踵
　道光曰此道正是我達磨祖師西來底意
　祖祖相傳皆此道也故六祖出曹溪一派
　馬祖指爲西江水無非此意但後之人無
　心行道唯以口談佛祖無可奈何柱杖棒
　喝百般譬喻使上根者行其道中器者悟
　其性下根者記其言道人所適蓋欲世人
　先存其性然後修命存性即玉液煉己之
　功修命即金液還丹之道愚者却謂我教
　禪宗一言之下頓悟成佛此乃誑惑迷愚
　安有是理哉要知金丹即我教中最上一
　乘之妙
　子野曰丹是色身至寳只斯一語已盡大
　丹之㫖何用多爲
　上陽子曰如來妙色身從凡世色身中來
　是以金丹至寳不在深山窮谷當於世間
　法中求之此丹一成變化無窮先要自性
　究達方可爲佛子巳上事故道光云修性
　即煉己修命即還丹此非時人修來生福
　直要今生即成佛果昔世尊靈山說法五
　千人退席唯一龍女於世尊前獻一寳珠
　證佛成道也
　　　續絶句五首(以象鉛汞砂銀/土之五行也)
饒君了悟眞如性未免抛身却入身何事更
兼修大藥頓超無漏作眞人
　道光曰我如來法門悟性爲先然非上乘
　之妙義金丹之道得藥爲上然必煉性爲
　先若以悟性爲偏萬無是理若不煉性而
　求藥恐致險危
　子野曰易云窮理盡性以致於命是謂性
　命同修是謂一陰一陽之道若止悟性未
　能了命是謂偏陰偏陽之疾而有抛身入
　身之患矣
　上陽子曰世人不知仙師末後多舉釋氏
　之說者要人必須性命兼修後人反謗其
　成道之後終須參佛何其誑哉彼了眞如
　性體而不修丹者不能成佛也故首序云
　閉息一法與坐禪頗同若勤而行之可以
　入定出神奈何精神屬陰宅舍難固不免
　長用遷徙之法既未得金汞返還之道又
　豈能回陽换骨白日而升天哉故抛身入
　身者難免無漏修命之道直入無形大藥
　者修命也性命雙修形神俱妙
投胎奪舍及移居舊住名爲四果徒若會降
龍並伏虎眞金起屋几時枯
　道光曰投胎奪舍是執空之徒降龍伏虎
　是還丹之妙
　子野曰金丹之道一得永得身外有身隱
　顯莫測與投胎奪舍頑空之輩不同
　上陽子曰四果如須陀洹斯陀含阿羅漢
　阿那含是也投胎奪舍如五祖之投周氏
　胎者猶可望再世而修縁有道信爲能不
　昧故也若則一失人身則萬劫輪迴矣
鑑形閉氣思神法初出艱難後坦塗倏忽縱
能遊萬國奈何屋舊却移居
　道光曰凡此數事皆道教之傍門爾依此
　修行不能見如來
　子野曰此言出陰神之法有屋舊移居之
　苦與陽神金丹之道不同
　上陽子曰閉氣養息一陰而已饒經萬劫
　終落空亡此非道也洞賓傳載一日洞賓
　化作一道人遊廬山開先寺見僧法珍坐
　禪二七年頗有戒行道人問曰坐可了道
　乎珍曰然道人曰佛戒貪嗔癡爲甚方其
　坐時謂無心及其遇物不能暫忘偶着於
　愛則四種心紛然莫禦若欲端坐先煉其
　心既能煉心須伏其氣既能伏氣雖終日
　睡眠而道在其中豈專在坐乎珍尚未悟
　道人乃與珍歷雲堂見一僧方酣寢道人
　謂珍曰此僧平日何所爲珍曰打坐積功
　以圓成佛道人曰吾偕子少坐于此試觀
　此僧坐功良乆珍見睡僧頂門出一小赤
　蛇長三寸餘縁床自左足至地遍遊遇涕
　唾食之後循上尿器中飲而去乃出軒外
　度小溝繞花若駐玩狀復欲度一小溝以
　水溢而返道人當其來處以小刀插地迎
　之蛇見畏縮尋别徑至床右足循僧頂門
　而入睡僧遽驚覺問訊道人及珍曰吾適
　一夢與二子言之初夢從左門出逢齋供
　甚精食之又逢美酒飲之因褰裳度門外
　小江逢美女數十欲度小江水驟漲不能
　往遂回逢一賊欲見殺走從捷徑至右門
　而入遂覺道人與珍大笑而去謂珍曰以
　床足爲門以涕唾爲供以溺爲醖以溝爲
　江以花木爲美女以刃爲賊人之夢寢幻
　妄如此人以坐而求道成佛可乎珍曰爲
　蛇者何道人曰此僧性每多嗔熏染變化
　已成蛇相他日瞑目即受生于蛇矣可不
　懼哉吾吕公也見子精誠故來教子珍遂
　隨往不知所終世之兀坐修佛者視此豈
　不愧乎
釋氏教人修極樂只縁極樂是金方大都色
相唯兹實餘二非眞謾度量
　道光曰道無彼我唯一而已
　子野曰金者萬物之寳煅煉愈剛曠劫不
　壞釋稱大覺金仙者即金丹之道也
　上陽子曰極樂者無去無來不生不滅直
　須攪長河爲酥酪傾醍醐以灌頂即釋氏
　之金丹也經云唯有一乘法餘二即非眞
　仙師指色相中修行者唯此金液還丹之
　道餘則無他可成佛也　
俗語常言合聖道宜向其中細尋討若將日
用顛倒求大地塵沙盡成寳
　道光曰眞鉛眞汞不離日用之間顛倒修
　之大地俱成至寳也
　子野曰顛倒之機前卷悉以露盡石中豈
　無玉還他識寳人
　上陽子曰日用常行是道先哲云日用與
　夜作一般大修行人須向其中細細尋思
　討論實得眞師指其造化方知塵沙可以
　成寳也
紫陽眞人悟眞篇三註卷之五















紫陽眞人後序
切以人之生也皆縁妄情而有其身有其身
則有患若無其身患從何有夫欲免夫患者
莫若體夫至道欲體夫至道莫若明夫本心
故心者道之體也道者心之用也人能察心
觀性則圓明之體自現無爲之用自成不假
施功頓超彼岸此非心鏡朗然神珠廓明則
何以使諸相頓離纖塵不染心源自在决定
無生者哉然其明心體道之士身不能累其
性境不能亂其眞則刀兵烏能傷虎兕烏能
害巨焚大浸烏足爲虞達人心若明鏡鑑而
不納隨機應物和而不倡故能勝物而無傷
也此所謂無上至眞之妙道也原其道本無
名聖人强名道本無言聖人强言耳然則名
言若寂則時流無以識其體而歸其眞是以
聖人設教立言以顯其道故道因言而後顯
言因道而返忘奈何此道至妙至微世人根
性迷鈍執其有身而惡死悦生故卒難了悟
黄老悲其貪着乃以修生之術順其所欲漸
次導之以修生之要在金丹金丹之要在神
水華池故道德陰符之教得以盛行於世有
蓋人悦其生也然其言隱而理奥學者雖諷
誦其文皆莫曉其義若不遇至人授之口訣
縱揣量百種終莫能着其功而成其事豈非
學者紛如牛毛而達者乃如麟角也伯端向
己酉歲於成都遇師傳授丹法當年且主公
傾背自後三傳與人三遭禍患皆不逾半旬
近六憶師之所戒云異日有與汝解韁脱鎖
者當宜授之餘不許爾後欲解名籍而患此
道人不知信遂撰此悟眞篇叙丹藥本末既
成而求學者凑然而來觀而意勤心不忍怪
乃擇而授之然而所授者皆非有鉅勢强力
能持危拯溺慷慨特達能仁明道之士初再
罹禍患心猶未知竟至於三乃省前過故知
大丹之法至簡至易雖愚昧小人得而行之
則立超聖地是以天意祕惜不許輕傳於非
人也而伯端不遵師語屢泄天機以其有身
故每膺譴患此天之深戒如此之神且速敢
不恐懼剋責自今以往當鉗口結舌雖鼎鑊
居前刀劍加項亦無復敢言矣此悟眞篇中
所歌詠大丹藥物火候細微之㫖無不備悉
好事者夙有仙骨觀之則智慮自明可以尋
文解義豈須伯端區區之口授之矣如此乃
天之所賜非伯端之輒傳也其如篇末歌頌
談見性之法即上所謂無爲妙覺之道也然
無爲之道齊物爲心雖顯祕要終無過咎奈
何凡夫縁業有厚薄性根有利鈍縱聞一音
紛成異見故釋迦文殊所演法寳無非一乘
而聽學者量隨會解自然成三乘之差此後
若有根性猛利之士見聞此篇則知伯端得
達磨六祖最上一乘之妙㫖可因一言而悟
萬法也如其習氣尚餘則歸中小之見亦非
伯端之咎矣時元豐改元戊午歲　月戊寅
日天台張伯端平叔再序
