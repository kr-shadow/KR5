#+TITLE: 太上洞玄靈寶八威召龍妙經-六朝-
#+DATE: 2018-05-12 10:21:41
#+SOURCE: github.com/kanripo/KR5b0045 master 77da719c                
太上洞玄靈寳八威召龍妙經卷上乃七
元始天尊言赤明始開混沌始分元綱流演
髙上所撰龍漢冥蒙赤字輝爛自然天書微
妙難論處於玄之又玄號爲海眞龍王丈人
海眞之王是海有眞位在其中星氣所蓋以
號玄源一百八十靈海各有萬餘洪泉泉通
於水嚢衝造三十二小天其時欲滅山海一
傾八威吐毒水火欲生海遊輪轉山嶽激崩
龍王縱壑蛟虬翻洋龍王從官三官諸君分
別有道記詔泰玄海眞亂作諸海閉塞洞門
靈寳天尊元始髙上眞人巳召八威制伏龍
王赤字玉訣其中有文可度生死蠢飛衆生
明可寳祕災眚以禳千日用習歳建日子午
行道燒香轉經呼召八威龍王丈人聞經歡
悦低頭閉眼有受召經不遇災眚八節登嶽
四時投淵大小劫至以符投津龍王奉迎鳥
毋引接上造玉京提擕玉皇
元始天尊言三十二天凡有一百八十海又
有嶽海三十二水囊龍王丈人遊觀海嶽洞
淵之中見有可度見有可仙演造八威召龍
龍王却洪滅炎妙經常爲行術自得延年尸
解免脫十苦八難抜度七祖上登南宫朱陵
林中自然飲食死骸還神
元始天尊以髙上玄度眞人八節日登靈山
召諸海龍王丈人誦八契并召文及符隨節
用立春之日用青繒九寸丹書州郡縣鄕里
年紀所封先生名某甲佩三部八景天仙地
眞常在身中乞某今立春之節奏名泰玄削
除死籍斷絶罪根
立春日誦四方詠用法召文如前
嗟呼龍漢尊　勇猛髙神王　洞淵諸靈寳
以召龍王君　魔王丈人主　元始元聖神
制威住八毒　滅洪止炎煙　逍遙虛無散
身生水火光　大運會開度　彌劫爲一齡
春分日誦并召文及符用如上法
淵通龍到尊　水母承飛雲　諸虛靈嶽沒
蕩蕩無一存　赤鎭絶堈嶺　東井伏華津
玄和諸玉女　靈妃六甲人　空洞不進賢
靈皇還九玄　勤敬髙晨業　以度得道尊
立夏日召文用絳繒八寸丹書如上法
赤明玊字生　大微劇鬰羅　正光佩雲景
相好不爲多　化遊人中道　至眞誰是家
乞免五難中　制召諸天魔　龍王㗸符出
諸海成塵沙　靈嶽不崩䧟　福地更錬胎
夏至日召文用絳繒八寸書如上法
虚皇承靈飛　大霄九玄上　風雲隱宛微
講誦五嶽匠　福地在河澗　靈山有洞尚
仙芝多妙藥　鍊服生光相　分布諸寳園
珠玊鎭靈藏　硨磲精琉璃　琥珀金剛鏡
立秋日召文用白素六寸書如上法
煌煌太白宿　苕苕崚嶒嶺　龍王決天河
諸海一時并　三十二天眞　各佩威龍經
以過後龍漢　學者登玉清　觀行吐毒狩
漱芬灌冠纓　浩浩無窮崖　幽遼遠大靈
秋分日召文用白素六寸書如上法
劫運諸天交　大象不復生　十方靈寳尊
訖號眞人形　三洞奉道元　眞妙髙上經
佩者入空虚　誦詠都泰清　道爲眞中尊
以度不窮齡　至眞歸是無　學修飛上清
立冬日召文用皂繒五寸書如上法
靈鳥亂龍漢　鳯虬不復降　福首三台宅
號位眞悲忘　靈嶽至學士　佩笈參師匠
持以游詣樂　消魔誦明鏡　三元元始宗
演造龍王召　八威毒氣散　諸海無涌遼
冬至日召文同用皂繒五寸書如上法
大明照十方　諸天各欲崩　靈業大乘宗
諸海發洪波　上造玊京基　下至淵洞鄕
蠕飛蠢勤類　一切隨路行　群魔更束帶
受誡修寳經　輪轉變自然　體有無等形
右八節誦各隨節誦之
四時召文
四時之日春甲寅夏甲午秋甲申冬甲子投
水簡用金龍一口碧珠二枚西水東向者是
靈海源也正向北方誦契三過以龍珠相連
朱書青繒置水中更重勑百八十靈海大眞
八威不得放毒龍王㗸符即爾響到若不見
形者此水自有異聲涌浪即是靈應修之三
十二年八威奉迎龍王導引
重勑法召文儀
太玄太素太微三元君元始髙眞上景先生
玄和玊女靈妃夫人(某甲)先封(某)海神王以
護淵通天洪漏水災今以(某)時之日奏賫金
龍碧珠以𧵥先君乞上名帝籍削除死根
四時日投水簡赤書青紙以北向誦四契梵
天音
　　　太玄太素太微君頌第一
太上洞玄文三元靈寳眞元始吐玉訣
是爲上古言八威縱毒氣誅滅妖俗塵
正道有空洞髙妙元氣尊瞬目過六度
騰身參泰玄百八十海沸龍漢開洪門
淵通諸漢首人鳥靈嶽根虬獸蛟鯨勇
浩浩守洞文觀見學仙客蹊路放炎煙
催促鬱儀綱收録結璘晨陽光不復朗
隂精不復明百六陽九盡大小劫更生
　　　三元君頌第二
八威龍王神住世無姓生縱氣吐八毒
不度無道人愚類不蕩除俱會五苦庭
橫屍諸國土白骨暴路間靈嶽多俗穢
盡是憂惱臣存時不修經聞法耳不餐
勤競滅蠢類蠕飛諸衆生前身受是對
今乞免罪名
　　　元始髙眞頌第三
蕩蕩龍漢宅朦朧靈嶽㝠遼遼諸天府
混沌始氣生寂寂幽洞宫崚嶒靈眞庭
飄飄髙仙士清淨本業銘龍鱗處淵源
虎豹藏壠田不見學至師還聞苟且聲
饑咽飡元氣渴飲玄玉精持養枯骨質
以度不窮齡
　　　上景先生頌第四
溟涬豁落宫誦泄浩無崖列宿一時倒
星辰化爲逸禁元根莾莾丁皇無堪基
沉浮任運轉焦枯各有時蕩旦無無遂
萬劫復更來人肌歘倐命至法度我災
迴遷虛皇路億歲是一時身佩八威策
以消八素災
元始天尊從龍王丈人龍漢諸眞八威牽引
龍鱗虎豹獅子辟邪虬蛟鳯鵠鴻鷺雝雝而
來俱㑹南陽洞臺七寳宫中上觀洪崖其時
清虛澹泊天尊演召八威龍經策文符圖讚
誦以授未悟明案修袐受法寳玉得傳祕之
祕之輕洩㓕身
八威䇿文修靈寳齋佩此䇿章群眞嚮引魔
王不干
八威䇿文法用眞檀長八寸廣四寸白地錦
衣長尺廣四寸囊盛齋時佩身三部八神在
左䇿文在右
䇿文裏朱字皆使方正
上古上皇元始天尊始生元君元素太眞太
素元一君三素髙神靈寳元始君元始丈人
大帝玉清神師景陽先生泰清玉歴太眞大
聖大仙君五嶽地仙靈山道君(某甲)本生(某)
郡縣鄕里屬(某)天被(某)宿封(某)嶽先生(某)官
道士伏聞八威神䇿以召龍王元始生養特
蒙髙眞賜爲封合上名帝籍削去死根威神
侍衞群魔却行周歴諸海任意縱橫如文律
今
策文外符
百八十海精龍王丈人眞形
度大小劫盟文元始演
上古髙上丈人太上大道君元靈老予無量
道尊東府太上南極丈人西靈洞母北玄眞
人中宫太帝黄老元君同遊㑹淵通宗飄竺
落諸天龍漢間清虚靜黙記輪轉運度劫數
衆始遣玄和玉女靈妃夫人各十二人賫太
上洞玄靈寳大小劫天地運度八威䇿文以
召龍王變化空洞以鍊眞神導引生圖安鎭
二十四眞神其經髙妙授與白石空洞玄度
眞人修學以付髙上道君傳玉仙金母金母
傳無上李夫人夫人傳北極老君老君傳上
景先生先生傳太和王君王君等學各經數
龍漢經還洞鄉隱不復出學太上洞玄靈寳
經者百無一上皇之時髙上老子演置種仙
使飛天人賫太古元始天尊三十六部妙經
封置五嶽靈山洞中人間有至德者自見其
文也至東晉成帝元年七月十一日甲子十
方靈寳天尊衆眞下降開洞經演法度人乃
授成帝此經上登十絶遺文世間化度一切
明按袐也成帝受大小劫諸經盟信法物黄
金五兩金環一雙五方紋繒金龍一口玉魚
一口碧珠二枚愽山香爐一口地布一張白
銀十兩上廚九人亦七五三盟法用此信以
脆元靈老子始皇天尊作壇在崖石上使遙
觀靈泉遠世人壇成法師東向告盟受者弟
子(某)州界土穢氣胎生蠢類遭遇元始加潤
和氣得盻妙文今奉齋法儀蒙以告盟億祖
爲誓
弟予(某)郡縣鄉里(某)號(某甲)年若干歳甲以
下生穢質被銜靈和三元所載三洞所養未
知宿命拔罪之根明悟仙術昔詣(某)法師(某)
(甲)奉受太上洞玄靈寳尊妙法經出入難想
至道妙貴非(某甲)下才腐骨臭肉所可佩誦
不自忖量思効日新在進無退伏聞
元始演教大小劫八威召龍變化空洞二十
四眞神導引三光洞玄之根寳玉之尊洞一
之眞上眞要訣實所希聞甲投命束首乞丐
成就恩惟明先生垂恩授度不敢輕露告盟
之後七祖爲誓約自閉塞寳玉有宣輕洩宣
露甲身家口謝天地水三官萬沒之日後不
敢有怨
(某)年月日(某)郡縣鄉里太一無極金剛畢劵
三洞三景弟子左領神太上主者三皇五嶽
大傳北嶽先生(某)官道士曽孫小兆眞人(某)
甲稽首再拜啓盟上告上啓
上上元始上古髙上太上大道君元靈老君
無量道尊東府太上南極元君丈人西靈洞
母北玄一君中宫老君十方太眞小臣(某甲)
上啓元君應化經法賜宣令悟今有(某甲)謹
齎法信求盻篇目臣以去(某)歳(某)月日謹詣
(某)洞先生五靈眞人(某)宫道士(某)郡縣郷里
(某)對共告盟寳質珠玉爲信啓付三十六部
目録別吿八景神眞大小劫運度變化空洞
周流五嶽大宅靈山今有(某)州郡先生祭酒
(某甲)奉齎法信五方紋繒金龍玉魚碧珠白
銀地布香爐求乞告盟度殺寳祕安國救民
土地歡樂無有憂患以遊行五嶽諸所經由
江湖大澤山川溪谷群靈皆爲伺迎龍麟虎
豹獅子辟邪常所持㑹天眞地仙覆蓋某身
法啓度事竟(某甲)案如修承恩惟
上古太上告下三十二天削(某甲)死籍斷絶
罪根弟子更向東方百八十拜禮三十二揖
向四方散髮(臣某甲)重啓(某)山太眞靈洞天
尊(某甲)求某告盟(某)經(某)山太眞當爲保舉
今(某甲)壽如靈嶽劫數不衰
弟子讀告盟頌
浩浩無窮崖　龍麟來奉迎　水毋西遊外
炎火不復傷　身登玉京闕　飄然凌髙翔


太上洞玄靈寳八威召龍妙經卷上











太上洞玄靈寳八威召龍妙經卷下乃八
大道君曰太上元君與上皇無極太帝君遊
於崑崙玉京之山又與妙行眞人太眞君太
眞丈人從五嶽四瀆諸仙眞各二千四百人
俱下遊因上請天皇地皇人皇君同降玄都
山衆官圍繞臺闕聽講敷演說法爾時有龍
淵丈人號曰龍君者復乘將群龍數萬來詣
三皇太帝君聽說善法及作功德之事歎言
無上道德本自尊髙虛無無上之上大乗百
六運度無極之化勸善敷救生死化導之勤
又有九千六百億正眞之道並累功積德不
可稱數並以道化教導生法執權方便普爲
拔度諸惡一切死根人行四慈之心濟度傷
害横災天地枯槁人民嗷嗷龍君仍化携將
西河沙漠之外無極虞淵地中群龍數千萬
負水桑雲彌布天下普蒙洪注灑潤五嶽四
瀆之神普興雲羅廕天覆地濟度天下枯渴
累日之中水陸普被流潤川谷盈滿浩浩蕩
蕩爾時又有上天遣綵女二十四萬人導從
太上太上無極太帝君蓋天來下偈歌作伎
周行四海之内慶觀天民受慶之樂國祚太
平天下人人莫不喜踊各復音聲相和其時
大道若道德君太帝君三尊至眞神人髙聖
妙行眞人天帝太皇萬萬億億億萬衆來躬
奉金童玉女大億千萬衆擎持香華蓋天來
下奉迎三尊四眞無上無極無先元君太帝
太尊君大神金童玉女香華玉女嘯歌邕邕
與天下地上億千萬神並與数千萬綵女俱
進太帝三尊几前長跪肅然爾時龍君又將
數千萬龍來伏太帝前良乆龍君上白太帝
三君自承三皇造化開闢以來未遭陽九百
六之運今洪水枯後九千九百歳枯陽蔽淵
水母逃匿故使枯陽藏景於九泉之下炎障
揚於八極之内萬民枯竭嗷訴上天辭訴云
云枯死之人天下三分過半焦煎欲盡三年
之後惡逆悉盡又召龍君命虞淵令龍君御
群龍數千萬衆來施天羅負水灑澤旬月之
中枯死者皆得生蘇國土之中十分人民纔
餘一分爲種見而考之問其何縁獨得侷存
枯而不滅也種人曰夫子所以被枯酷而不
絶者正受三官劾校先亡有積善功德世勲
相及且一已修身少不履非積勤累德爲天
官所保地神所長以此學者應在偏仙之列
逆被甄別當驅除火鍊之初天地水三官考
讎先世積功相䨱已身勲勤功著南宫遺名
後代當災之時三秦被勑南嶽君炎障使者
悉見濟度之恩幷請天帝火珠使者流火飛
鋉金眞虎符太一金剛赫奕寳章引景神眞
鳯文眞符擁護灑而拂之遂得炎飛仙賢與
金口大鳥兼束濟度得於災中免脫成生見
戒積善之行所致善祐之感也可不勤修齋
直也龍君曰積善之功悉從道來夫欲建功
積德者當依太上靈眞三寳之齋累年積月
修習不倦者司命表秦善功於上天天帝曹
下勑三官記列功續三災五難尅得度脫齋
功尢重可不勤之哉生生之根定矣今撰出
爲太上八威召龍經施請祝龍於上篇記根
原說於下卷也
大上大道君說連屯㤗因枯而得榮唱乃說
頌曰
蕩蕩龍君受天至靈遭時陽九百六之傾
萬姓煎枯渴死淵庭仰天呼嗟求愍災攖
叩訴悲喚煩濁天眞上天感應呼召龍王
群龍逃身匿景潜形藏閉虞淵崖石之硎
八威嚴勑命召交幷如有龍君脇帶五星
指叩虞淵群龍飛鳴匡御千萬承受功名
收攝雨師雲羅上京三日三夜灑淵清靜
禾稼豊茂萬民受生四時和調咸亨泰寧
大道君曰贈讃龍君之大功其德巍巍乎説
者有習明有五戒文如左
訓導多慈心天道為開冥愛護釋憂患
功德流後生道不負人功患人不能營
棄何來運雕善士心伶俜勤勤勸修善
遇度愍災櫻龍威功德大惠澤荷天靈
濟活天下人莫不受福榮陽九旣得克
百六亦夷平枯邪被灑澤煩濁見澄清
八威制命䇿寳章及帝瓊悉是制毒章
威滅狩魔兵龍王投河側群龍出駭鳴
積善萬福降長齋讃音聲莫不從善來
戚致於上靈福降如天雷聾痾悉得聽
盲者並開見跛者得起行善者神所助
惡者鬼賊刑道以善爲本德以信爲明
慈孝天所愛勤道命不傾
道君曰龍君之功重矣大矣可謂善哉善哉
者其乃宿勲天心莫不感焉況神眞太眞說
科戒之美矣道君語龍君曰汝承宿世功德
巳顯乃爲衆恩及近勞勤三寳之中功之表
也汝諦聽吾戒思惟吾言當復廣說大道元
始之法其言至要應所修行無限之善法
龍君言曰大善之行云何願聞思聽輙當更
受戒言宣布十方勸進善心令不倦也於是
太上大道君答龍君曰又有一法行善道士
者其人相好備具得諸道眞人寳經三皇洞
眞人有太眞大科丹簡墨籙幷三皇玉清隱
書三皇文字泰清丹經飛石隠形靈妙童丹
之袐術亦其眞也道之妙眞天地元譜所記
其言明矣飛仙之要至矣重矣可不動之善
修念也至道之言夫行至信之信本也大善
巍巍制御小乗之法冝禁之限也冝有節也
節之有所止其威也大乘之行觀乎一切一
切衆生三寳之功使其有漸也謂龍君有宿
功積德之行别有三十二戒法承三十二天
之儀戒法皆勸善之始也復有十六事進増
智慧顯布弘惠之勤何謂十六進増智邪施
善行衆齊具如眞戒言無缺忍不應謂忍果
上精進致定諸行巳具智慧情信行悉已足
供事如道遊靜樂門閑備六賢法最有十善
飾身口意徳具操行知足樂靜之身三自勸
進修内外之善勸諸德行並修十六行法之
事應受祥福演大智心顯賞功於大道之世
施弘布慧流化於後代也又復龍君有善智
慧之心二十二事亦令除徑之意存大乗之
志髙且淸也夫太清去濁事抑諸俗不言雜
事不行非法棄去邪惡執諸智慧修行善法
者其道通焉其道大焉龍君之威巳制巳入
大乘況於太上者乎龍君復行二十二事能
進智踊能信順心不可當諸魔官屬拜邪俗
外道降而却之何謂踊過於常人之心我心
志猛定志言所防必固强行不墮心不懈怠
也踊時正如天地威神威鬼威俗威僞威毒
威狩威非威物八威之策故有所像也威者
如大金剛堅固之行是謂道言龍君眞人有
二十二踊法能有威罔致有踊剛之行致普
智慧之心一切衆魔及諸魔外邪外道不得
敢亡當龍君之踊制也道不虛行故有軌儀
道曰夫河海楊波太陽枯焦洪波四合興雲
造雨靜風止注役龍命眞威振之時群龍驚
飛雲停霧聚開蕩宇内加潤旱桔五香敷庭
正大道大明也大善之行可謂善哉
大道君曰龍君眞人亦旣施威録召群龍時
當先祭勞大龍王醮河神風伯雨師又祝龍
詠河伯水神虞淵使者三過祝願身齋三日
臨河川流而頌詠此上篇盟文也祭醮盟誓
求命龍之時常亦奉敬恭恪河伯五嶽四瀆
諸神也可謂天氣下降地氣上昇洪流之注
要須隂陽合徳二儀相感四時順焉五嶽操
躬四海冥合河神操龍虞淵洞溢八門開通
也其道成焉功之大也
大元眞人龍君曰巳受四時灑澤命龍之法
有未見五明之化何謂五明一曰上洞無欲
之明二曰彼我心志之明三曰五達九合之
明四曰智慧應機之明五日逺瞻十方朗無
礙違之明是爲五明洞焉五明之照上承三
皇五星之精次承五嶽四瀆之靈又承五香
芝英之明五香之明絶海異邦一株五根一
莖五枝一枝五葉一間五節五五相當故仙
賢名之五香之木焼之十日上徹九皇之天
有大慈之心徳化之聖也
大道君又告龍君曰宣化善方若有好樂修
齋求道之人有情信可修要道者乃可普加
授之以明法化之神則後賢有通明不絶之
善義也於是龍君受命乃乗龍飛集虞淵龍
池引將群龍來降到諸國普使天下須水旱
者悉使依上篇經告誓醮水官河神之屬然
後龍淵丈人當開池雲昇負水來灑注也
大道君曰命眞人龍君以時使之非時所須
依常自供給天仙飛仙官屬自各各常所給
天官之羽儀非請時求雨水之事欲齋轉龍
王經上下二篇使之音氣悲切向河水流之
中詠之各七遍次法師讃梵唱善咸使河神
感動群龍悲切者翳然赤身降見形於東西
之方三日感至即白日揚光而夜明以通晴
之感應也
大道君又命龍君眞人曰若當欲齋值天大
旱遍地揚塵積月累日亢陽不澤者又應命
召龍君告求雨施也依上篇盟文誦詠下篇
七遍哀而美者天眞龍君奄爲之乗龍降矣
依如上篇當詠誦之上篇下篇立一日一夕
各得七遍祭醮河神龍君求遣群龍飛入四
海江河之中飛降昇上負水遊演彌布天中
洪注滂沱三曰雨灑三夕先羅香澄續夜晝
則雨施吹呼立至正眞所加無量枝條累柯
堂堂聖王德行大善昇登變通非常所盡命
召甚難事竟速遺此龍君神化清靜灑澤之
感非至精國主何便能致此降哉緬緬夷平
非篤不矜
道眞無上言並有四等行善功徳之大者何
爲四行道曰如其修清靜爲之一行也申志
道心者二行也善化物得成爲三行也建功
方便濟度衆生之命爲四行也夫修四功等
者何也哉且龍君眞人曰乃有八直之行如
行八威制召之命者皆從正道之心等焉如
非法之事故不使巳善之賢見非法之科也
入當明宣之宣善不普各由梵主不告諸弟
子師之咎也師之責也
眞人龍君曰亦聞道有三界何爲三界進勤
修德於虚無應行者於無色界巳悉清淨得
淨我性命亦能過法界法界淨故則數界淨
數界淨故則無數界淨無數界淨故得三界
淨二界淨故眼識界淨眼識界淨故意識界
淨意識界淨故得空界淨空界淨故諸法界
淨因是淨故則諸法等淨如空空等淨故得
衆生淨以諸淨故得衆生守以諸淨故便無
其二亦不著二無二淨故則道清淨以斯言
之清淨之上道矣
眞人龍君又言道說亦無衆念亦不念道諸
念悉淨若如登上妙寂於彼永無是謂無門
念應無所念無念道者亦無識念其道都無
入乎冥冥行此無念無念道之至眞矣若龍
君眞人欲行斯道清淨意者當明曉淨行亦
使其身口意清淨行生受氣也於無中而玄
禀有也謂之生道道之根焉
眞人龍君曰何謂身行至道言曰身行去來
生法來無盡法現在景法終無盡法其無盡
者是謂身行又復身法因縁合會其因縁老
則空無想淡然無念如此之眇眇龍君今欲
像之模法觀身如斯之道不可不汲勤之焉
得眞道矣
大道君曰龍君眞人若乗是淨心生於有欲
之界而在色界與諸天俱處衆梵之中安靜
進止無躁動者是龍君眞人能與諸天神人
化導以權或生色界而欲界現而有象又與
諸天念衆生周旋生起不覺有勞拂之慢衆
生賢德亦無自輕彼以斯行清淨諸定正心
受之於上道莫不飛行於玄虚也
大道君曰夫眞人巳悉合自然之行恒有清
淨之體行者斯其眞大矣自執身巳定復不
隨止以定所生者故有進退之心非受眞之
謂之譬如無上眞人教化之始亦有善權方
便若道士志學暁解清淨飛行變化無方可
謂勤修道不負人
大道君曰又聞龍君眞人教化之始以不習
以求道習不習無習以想道習者故可以知
道之行亦不習於望道之習亦本不求習了
解者或自骨法巳洞此元由也不習所生冀
向道習不習之行滅度亦無解死生之道習
不習執念恒在道不亦明哉道將明哉
至道言曰夫轉虚眞三洞法輪無量龍經者
亦羣龍歡踊龍君又言
眞道不逺　三五復反　清晴見候　求雨召龍
龍君一降　嘯歌嗈嗈　灑霑旱苗　所請非衡
虞淵河官　五嶽髙峯　說法教化　唯善爲忠
孝慈蒸蒸　天下無雙　節法所造　或悟以龍
龍君一降　莫不傾匡　制䇿召眞　并得魔王
萬鬼滅景　蓬神曲躬　斷絶五道　昇舉髙嵩
并出齋文　教導童蒙流水金符　赫奕寳章
左帶六甲　右佩印章　唯念三實　執在心胷
志道勤齋　何問飛空　飛空道長　長訓従容
道若非習得　何忽與習想　求道歸空無
時須立形像　患人志不堅　是故出隨景
不樂求道習　蕩除諸穢壞　眞道都無習
清淨却魍魎　若有起習者　精誠奇可常
道云無我念　我念絶無影　絶念從虚來
虚來有實生　子能修善化　善化致眞靈
誰知眞道貴　金丹在子形　養育玄邕下
壽命延且長　何爲營短命　不肯脫元精
元精甚易知　安存玄妙城　間開日月下
鳴鍾㑹吏兵　誰能解悟然　在想三元庭
不解求吾道　反爲災所刑　身滅刀山峯
毀辱敗道名　何不修齋直　萬歲免飄零
伹患功不積　不患積不成　大道不虚言
恐子羅罪攖　故開三洞寳　勸爾養長寜
過度五難苦　仙飛之皇庭　吾我自相知
誰知眞可聆
龍君眞人曰吾受太上太帝之道躬禀無上
正眞之法以勤營齋直損巳布施爾欲度身
必先度人爾欲成身必先成人爾欲自貴必
先貴人爾欲自敬必先敬人爾欲自立必先
立人爾欲自躬必先躬人爾欲自師必先師
人爾欲自營必先管人爾欲自濟必先濟人
爾欲自達必先達人爾欲自通必先通人爾
欲自樂必先樂人爾欲自飽必先飽人爾欲
自饒必先饒人爾欲自先必須先人爾欲自
政必先政人爾欲自定必先定人爾欲自慈
必光慈人爾欲自孝必先孝人謙躬勤身和
顔晨夕禮侍我尊見他尊老人敬如我老尊
心存口念道恒願躬禮勤易味使甘進不離
於晨昬寒冰不先衣當先衣老人行此十八
善應徹於上天有財不藏蓄開倉惠窮人年
出數千斛悉以救困貧龍君少行此感悟於
上天上天須忠孝命盡得申延延益十倍筭
命過龍來迎積善孝所致慈心多惠窮龍驕
實難領拜之爲龍君昇降遍其意遊詠任所
　兼化別見形變景靡不通亦爲衆說法戒
悟後學童爲行多慈念見賢靡不恭上聖補
眞人方始化世間功成遊四海五嶽遍周旋
得仙道遺名行積於後代化悟於後賢世未
多災橫勤齋以度身若能養三命道錬於三
元端坐思吾道遊宴於崑崙未能昇玄虚且
樂遊地仙不羡人間樂遨遊五嶽巓然後鍊
金液飛昇造皇乾何不勤修齋淪遠世俗間
百鬼所攻伐恐虧天命年念念善相續施惠
救窮人天道不虚戒勸子作善縁爲善患不
久積德楅命延
太上洞玄靈寳八威召龍妙經卷下















