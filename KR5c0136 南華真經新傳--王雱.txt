#+TITLE: 南華真經新傳--王雱
#+DATE: 2018-05-12 10:21:54
#+SOURCE: github.com/kanripo/KR5c0136 master 034d590c                
南華眞經新傳序惡一
王元澤待制荘子舊無完解其見傳於世者
止數千言而巳元豐中始得完本於西蜀陳
襄氏之家其間意義淵深言辭典約向之無
說者悉皆全備焉予是時銳意科舉思欲獨
善遂藏篋笥蓋有歲年前一日賔友謂予曰
方今朝廷復以經術造士欲使天下皆知性

命道德之所歸而荘子之書實載斯道而王
氏又嘗發明奥義深解妙㫖計其爲書豈無
意於傳示天下後世哉今子既得王氏之說

反以祕而不傳則使荘氏之㫖終亦晦而不
顯也與其獨善於一身曷若共傳於天下與
示後世乎予敬聞其說乃以其書親加校對
以授於崔氏之書肆使命工刋行焉丙子歲
季冬望日序
　世之讀荘子之書者不知荘子爲書之意
　而反以爲虛怪高闊之論豈知荘子患拘
　近之士不知道之始終而故爲書而言道
　之盡矣夫道不可盡也而荘子盡之非得
　巳焉者也蓋亦矯當時之枉而歸之於正
　故不得不高其言而盡於道道之盡則入
　於妙豈淺見之士得知之宜乎見非其書
　也吾甚傷不知荘子之意故因其書而解
　焉













南華眞經新傳卷之一
　　　　宋　王　元　澤　傳　
內篇
　　　逍遥遊篇
北㝠有魚其名爲鯤鯤之大不知其幾千里
也化而爲鳥其名爲鵬鵬之背不知其幾千
里也怒而飛其翼若垂天之云是鳥也海運
則將徙於南冥南冥者天池也
　夫道無方也無物也寂然冥運而無形器
　之累惟至人體之而無我無我則無心無
　心則不物於物而放於自得之場而逰乎
　混茫之庭其所以爲逍遥也至于鯤鵬潜
　則在於北飛則徙於南上以九萬息以六
　月蜩鸒則飛不過榆枋而不至則控于地
　此皆有方有物也有方有物則造化之所
　制陰陽之所拘不免形器之累豈得謂之
　逍遥乎郭象謂物任其性事稱其能各當
　其任逍遥一也是知物之外守而未爲知
　莊子言逍遥之趣也
齊諧者志怪者也
　莊子之言同彼我一小大也故同彼我者
　不得不齊一小大者不得不和此所以製
　齊諧之名也夫齊者齊其所不齊諧者諧
　其所不諧鯤鵬爲大而斥鷃爲小鯤鵬矜
　大之在我而小之在彼斥鷃悲小之在我
　而大之在彼則不齊不諧也惟能達觀則
　均爲物爾均爲物則安有彼我小大之殊
　乎此所以極於齊諧也故曰齊諧然鯤鵬
　非有而寓言之故曰志怪也
諧之言曰鵬之徙於南冥也水擊三千里摶
扶摇而上者九萬里去以六月息者也
　鵬雖大也飛不出乎九萬息必以乎六月
　拘於陰陽之數而非所以爲逍遥也
野馬也塵埃也生物之以息相吹也
　鵬之飛也必待於野馬塵埃之相吹也無
　野馬塵埃則大翼不能舉此所以明物雖
　大必有待而後行非自然而然也雖大不
　能免於累
天之蒼蒼其正色邪其遠而無所至極邪其
視下也亦若是則已矣且夫水之積也不厚
則負大舟也無力覆杯水於坳堂之上則芥
爲之舟置杯焉則膠水淺而舟大也風之積
也不厚則其負大翼也無力故九萬里則風
斯在下矣而後乃今培風背負青天而莫之
夭閼者而後乃今將圖南蜩與鷽鳩笑之曰
我决起而飛搶榆枋時則不至而控於地而
已矣奚以之九萬里而南爲適莽蒼者三餐
而反腹猶果然適百里者宿舂糧適千里者
三月聚糧
　適遠者聚糧多適近者聚糧少此自然之
　理也故鯤鵬之大則飛必九萬里蜩鷽之
　小則飛不過榆枋亦自然之理也但能明
　其至理而不以多少小大爲累則亦自足
　也
之二蟲又何知小知不及大知小年不及大
年奚以知其然也朝菌不知晦朔蟪蛄不知
春秋此小年也楚之南有冥靈者以五百歲
爲春五百歲爲秋上古有大椿者以八千歲
爲春八千歲爲秋而彭祖乃今以乆持聞衆
人匹之不亦悲乎
　天下之人物小知不及大知小年不及大
　年故朝菌不如蟪蛄冥靈不如大椿殤子
　不如彭祖明矣然由其無小無大不生不
　死之理而觀之則均爲有形之累焉有不
　及不如於其間乎非天下之達觀者孰能
　與於此
湯之問棘也是已窮髮之北有冥海者天池
有魚焉其廣數千里未有知其脩者其名爲
鯤有鳥焉其名爲鵬背若泰山翼若垂天之
云摶扶摇羊角而上者九萬里絶云氣負青
天然後圖南且適南冥也斥鷃笑之曰彼且
奚適也我騰躍而上不過數仞而下翱翔蓬
蒿之間此亦飛之至也而彼且奚適也此小
大之辯也
鯤鵬之圖南斥鷃笑之斥鷃之騰躍自以
　爲足矣此小大之不同也故曰此小大之
　辯也然鯤鵬斥鷃各有其體所以不逍遥
　爾夫逍遥者豈復離乎本體哉但能各冥
　其極均爲逍遥累乎其體則均爲困苦故
　逍遥之與困苦特在其了與不了之間爾
故夫知效一官行比一鄉德合一君而徵一
國者其自視也亦若此矣而宋榮子猶然笑
之
　道之於物無所復分人之由道宜各自足
　故一官一鄉一君一國之殊能忘小大之
　分而自適亦足以免其累也宋榮子豈可
　笑乎然榮子之笑之者笑其有所分别也
且舉世而譽之而不加勸舉世而非之而不
加沮定乎内外之分辯乎榮辱之竟斯已矣
彼其於世未數數然也雖然猶有未樹也
　舉世譽之而不加勸舉世非之而不加沮
　者此淮南所謂自信不爲訕譽遷也夫自
　信者重内而輕外自榮而忘辱不失本心
　而汎然逍遥矣故曰定乎内外之分辯乎
　榮辱之境斯已矣斯已矣者盡性之言也
　盡性則人道畢而未至命故曰有未樹
夫列子御風而行泠然善也旬有五日而後
反彼於致福者未數數然也此雖免乎行猶
有所待者也
　鯤之化爲鵬也憑野馬塵埃而舉列子之
　爲至人也御風而後行此皆有所待也有
　所待則其於逍遥也未盡乎幽妙
若夫乗天地之正而御六氣之辯以遊無窮
者彼且惡乎待哉
　夫乗天地之正而御六氣之辯以遊無窮
　者此聖人之所能也夫聖人盡道之無入
　神之妙與物不迕惟變所適其所往則不
　疾而速其所來則不行而至圓通周流無
　所滯礙了然逍遥而豈有所待故曰彼且
　嗚呼待哉此莊子之所謂逍遥而佛氏之
　所謂身徧法界自非聖智之所達孰可與
　於此矣
故曰至人無己神人無功聖人無名
　至人知道内冥諸心汎然自得而不累於
　物故曰無己神人盡道無有所屈成遂萬
　物而妙用深藏故曰無功聖人體道寂寞
　無爲神化蕩蕩而了不可測故曰無名
堯讓天下於許由
　老子曰功成身退天之道也堯以旣治而
　讓天下於許由所謂得天之道也得天之
　道則與天爲徒矣
曰日月出矣而爝火不息其於光也不亦難
乎時雨降矣而猶浸灌其於澤也不亦勞乎
夫子立而天下治而我猶尸之
　大而化之之謂聖聖而不可知之之謂神
　聖則吉凶與民同患而神則不與聖人同
　憂堯之初治天下也則天之大而化於民
　其憂樂與天下共所謂有爲之時也及其
　化極而至于變則鼔舞萬物而不知其所
　然所謂無爲之時也無爲出於有爲而無
　爲之至則入神矣夫聖人之功待神以立
　而功旣極神則固宜全神此堯之所以讓
　天下也夫功旣極神而不能反則神之所
　以虧矣此堯之所以有爝火浸灌之喻也
吾自視缺然請致天下
　老子曰大成若缺大成者不自成也故若
　缺堯之自視缺然者所謂不自成也
許由曰子治天下天下旣已治也而我猶代
子吾將爲名乎名者實之賔也吾將爲賔乎
　許由古之無爲者夫旣無爲則豈有心於
　天下此所以不代於堯也夫有爲無爲均
　是至妙無所分别如必以有爲爲少而無
　爲爲至則失其所以無爲而名實交起賔
　主相分大道判矣故許由所以辭之以賔
　主之說也
鷦鷯巢於深林不過一枝偃鼠飲河不過滿
腹
　鷦鷯巢林不過一枝偃鼠飲河不過滿腹
　斯皆能任其極各爲至當此明有爲雖小
　但能無累乎心則亦天下之至妙不必羡
　無爲之大也以此而觀許由豈有心於天
　下乎
歸休乎君予無所用天下爲
　聖人之功待神以立功極於神則不與聖
　人同憂不與聖人同憂則豈以天下而爲
　事故曰歸休乎君無所用天下爲
庖人雖不治庖尸祝不越樽俎而代之矣
　物各有分分各有守庖人以宰割爲功而
　尸祝以清淨爲職是各極於分守也庖人
　或不治庖而尸祝豈敢越職而代之代之
　則亂其分守也分守亂則豈免於累乎故
　堯極於神而許由豈敢越分而代之代之
　則不免於累也不免於累則不足爲逍遥
　此許由所以以庖祝而自況也
肩吾問於連叔曰吾聞言於接輿大而無當
往而不反吾驚怖其言猶河漢而無極也大
有徑庭不近人情焉連叔曰其言謂何哉曰
藐姑射之山有神人居焉肌膚若冰雪綽約
若處子不食五穀吸風飲露乗云氣御飛龍
而遊乎四海之外其神凝使物不疵癘而年
穀熟吾以是狂而不信也連叔曰然瞽者無
以與乎文章之觀聾者無以與乎鐘鼓之聲
豈唯形骸有聾盲哉夫知亦有之是其言也
猶時女也之人也之德也將磅礴萬物以爲
一世蘄乎亂孰弊弊焉以天下爲事之人也
物莫之傷大浸稽天而不溺大旱金石流土
山焦而不熱是其塵垢粃糠將猶陶鑄堯舜
者也孰肯以物爲事
　肩吾者任我也連叔者不通不行而非物
　之長者也接輿者綿綿若存而又有所容
　者也此莊子寄言於三人而以明道之極
　致也故道至於此則不可以言言不可識
　識而又非世俗之所能知也姑射在北海
　之中此歸根之意也汾水在中國之東北
　此復命之意也乗云氣取其虚御飛龍取
　其變遊四海之外取不入於形器時女取
　應而不倡此皆所以明道之極致也夫道
　極致則妙妙則神神則無爲而已故堯極
　于無爲而忘天下是以讓於許由也故曰
　徃見四子而窅然喪天下此莊子寓言道
　之盡而非淺見之士可得而知也
宋人資章甫而適諸越越人斷髮文身無所
用之堯治天下之民平海内之政往見四子
藐姑射之山汾水之陽窅然喪其天下焉
　堯之所以君天下而無心於天下由宋人
　資章甫而適諸越而越人斷髮文身無所
　用而已
惠子謂莊子曰魏王貽我大瓠之種我樹之
成而實五石以盛水漿其堅不能自舉也剖
之以爲瓢則瓠落無所容非不呺然大也吾
爲其無用而掊之莊子曰夫子固拙於用大
矣
　物各有體體各有用用適其材則爲妙用
　矣故惠子得大瓠而爲無用是拙於適材
　之妙用矣拙於適材之妙用者由心之未
　能直達也故曰夫子由有蓬之心也夫
宋人有善爲不龜手之藥者世世以洴澼絖
爲事客聞之請買其方百金聚族而謀曰我
世世爲洴澼絖不過數金今一朝而鬻技百
金請與之客得之以說吴王越有難吴王使
之將冬與越人水戰大敗越人裂地而封之
能不龜手一也或以封或不免於洴澼絖則
所用之異也今子有五石之瓠何不慮以爲
大樽而浮乎江湖而憂其瓠落無所容則夫
子猶有蓬之心也夫
　不龜手之藥或用而爲洴澼絖或用而得
　裂地之封此明物雖一而用適其材則各
　有所當而免疑累此窮理盡性之意也
惠子謂莊子曰吾有大樹人謂之樗其大本
擁腫而不中繩墨其小枝卷曲而不中規矩
立之塗匠者不顧今子之言大而無用衆所
同去也莊子曰獨不見狸狌乎卑身而伏以
候敖者東西跳梁不避高下中於機辟死於
罔罟今夫斄牛其大若垂天之云此能爲大
矣而不能執鼠今子有大樹患其無用何不
樹之於無何有之鄉廣莫之野彷徨乎無爲
其側逍遥乎寢卧其下不夭斤斧物無害者
無所可用安所困苦哉
　夫道無小大所以爲小大之本體無所用
　所以爲衆用之祖惟聖人全性命之根本
　而體道以爲用故以大樗况之也樗者深
　其根而枝葉生命者固其本而萬事起惟
　能深根固本而不以小大内外爲累則逍
　遥矣無何有之鄉言虚無廣莫之野言所
　大狸狌斄牛言用之不同而均有於困苦
　彷徨言其動寢卧言其靜不夭斤斧物而
　無害者言不與物迕而物莫能傷此莊子
　言逍遥之極致而處之於篇終也

南華眞經新傳卷之一
南華眞經新傳卷之二
　　　　宋　王　元　澤　傳
　　　齊物篇
　萬物受陰陽而生我亦受陰陽而生賦象
　雖殊而所生同根惟能知其同根則無我
　無我則無物無物則無累此莊子所以有
　齊物之篇也
南郭子綦隱几而坐仰天而嘘嗒焉似喪其
耦顔成子游立侍乎前曰何居乎形固可使
如槁木而心固可使如死灰乎
　聖人體道而無我無我則無對於天下此
　南郭子綦似喪其耦也夫耦匹也物莫不
　有匹而惟道神妙而無匹無匹則歸于一
　致而忘彼我此物之所以齊也故形可使
　如槁木心可使如死灰
今之隱几者非昔之隱几者也
　今之隱几非昔之隱几者此梵志所謂吾
　由昔人非昔人者是也
子景曰偃不亦善乎而問之也今者吾喪我
汝知之乎
　生者天地之委和也有生俱受委和也惟
　子綦能知其所然故絶累忘形而以吾喪
　我物我所以俱齊也世之昧者不知所然
　以爲形質差殊小大異極所以有彼我小
　大之辨而所以不免於累也
汝聞人籟而未聞地籟汝聞地籟而未聞天
籟夫子游曰敢問其方子綦曰夫大塊噫氣
其名爲風是唯無作作則萬竅怒𡀱而獨不
聞之翏參乎山林之畏佳大木百圍之竅穴
似鼻似口似耳似枅似圈似臼似洼者似污
者激者謞者叱者吸者叫者譹者宎者咬者
前者唱于而隨者唱喁泠風則小和飄風則
大和厲風濟則衆竅爲虚而獨不見之調調
之刁刁乎子游曰地籟則衆竅是已人籟則
比竹是已敢問天籟子綦曰夫吹萬不同而
使其自己也咸其自取怒者其誰邪
　天籟地籟人籟者衆竅之所以不同也衆
　竅不同而同受風以成聲萬物雖異而同
　委氣以成體竅爲風之所鳴而物爲化之
　所役所遇雖殊而同歸一致此物我不得
　不齊也然風不能鳴無竅而化不能役無
　物能脱形骸之累而忘妄想之情了然明
　達而吾非我有則入于神妙而造化不能
　拘之矣
大知閑閑小知間間大言炎炎小言詹詹其
寐也魂交其覺也形開與接爲構日以心鬬
縵者窖者密者小恐惴惴大恐縵縵其發若
機栝其司是非之謂也其留如詛盟其守勝
之謂也其殺如秋冬以言其日消也其溺之
所爲之不可使復之也其厭也如緘以言其
老洫也近死之心莫使復陽也喜怒哀樂慮
歎變熱姚佚啓態
　大知小知大言小言大恐小恐其寐其覺
　此皆有形之累也夫有形則爲化之所役
　役於化則所以有動止之異此所以未免
　於累也安若無形而使化不能役使乎非
　神不能與於此
樂出虚蒸成菌
　聲隱於無聲形隱於無形此造化之自然
　也及其鳴而然後成於聲比而然後成於
　形故曰樂出虚蒸成菌也
日夜相代乎前而莫知其所萌
　晝往則夜繼夜往則晝承相代相更而莫
　有其極此道之妙用而天下莫能知其初
　故曰日夜相代乎前而莫知其所萌
已乎已乎旦暮得此其所由以生乎非彼無
我非我無所取是亦近矣而不知其所爲使
　旦暮自然而然眞宰亦自然而然我亦自
　然而然也然非眞宰則我不生非我則眞
　宰無所著我即眞宰之所使日用焉而不
　自悟豈有所分别乎此見齊之之意也故
　曰已乎已乎旦暮得此其所由以生乎非
　彼無我非我無所取是亦近矣而不知其
　所爲使
若有眞宰而特不得其眹
　眞宰者至道之妙宰制造化者也以其自
　然故曰眞以其造制故曰宰其爲物也不
　在乎陰陽之内亦不在乎陰陽之外可以
　神會而不可以象求故曰若有而不得其
　眹也
可行己信而不見其形有情而無形
　不疾而速生物而著不可見其眹兆者眞
　宰也故曰可行己信而不可見其形可以
　意了而不可以象求故曰有情而無形
百骸九竅六臟賅而存焉吾誰與爲親汝皆
說之乎其有私焉
　手足耳目心膂肺腸其不同也如此我備
　而有之以爲我我能無我則非有一而可
　親矣若有可親則不能備而私矣適足喪
　其眞也故曰百骸九竅六臟賅而存焉吾
　誰與有親汝皆悦之乎其有私焉
如是皆有爲臣妾乎其臣妾不足以相治乎
其遞相爲君臣乎其有眞君存焉如求得其
情與不得無益損乎其眞
　眞宰者有爲也眞君者無爲也臣妾上下
　之分也上下雖殊而一之以眞君故曰其
　有眞君存焉人之生也莫不皆有眞君焉
　故役役背馳而不能自悟是以反喪其眞
　焉如能求而得之而知其眞君之固有則
　所以無虧於眞矣故曰如求得其情與不
　得無損益乎其眞
一受其成形不亡以待盡與物相刃相靡其
行盡如馳而莫知能止不亦悲乎
　造物者之造物其變無窮而偶爲我爾人
　不自明而遂爲有我有我則物於物而與
　物相靡刃役役困苦而不得休息焉此眞
　君之所以不存矣眞君之不存則不亦悲
　乎此莊子之所以悲也
終身役役而不見其成功薾然疲役而不知
其所歸可不哀邪人謂之不死奚益其形化
其心與之然可不謂大哀乎
　天下之人不知物我同根而不能齊故外
　役於物而内喪其眞質雖存而形神已亡
　尚不知其所止矣不亦哀乎此莊子之所
　以哀也然莊子前言悲而此言哀者悲未
　至於哀而哀有甚於悲言哀而繼以人謂
　不死奚益之句此其所可哀也故言哀於
　後夫形者天之委氣心者人之眞君心内
　而形外形萬變而無常心定而不滅此達
　者之所以如是世之迷者役心於形而喪
　其眞此所以尤可哀也故曰不謂大哀乎
人之生也固若是芒乎其我獨芒而人亦有
不芒者乎
　芒者昧也人之生也受形於眞宰而豈曰
　無知惟不能自悟而愈迷愈惑所以入於
　無知也豈天下之人一如此乎亦有達觀
　者在其間爾故曰人之生也固若是芒乎
　其我獨芒而人亦有不芒者乎
夫隨其成心而師之誰獨且無師乎奚必知
代而心自取者有之愚者與有焉
　心者人之眞君也人能不喪其眞君所以
　謂之成心也成心旣存而自師之則與道
　冥會而與神默契不必知陰陽代謝而然
　後謂之得道也愚者不能知有眞君而存
　之徒務役形而求道此其所以自惑也故
　終身求之而不知也
未成乎心而有是非是今日適越而昔至也
　聖人固其成心而無是無非下文所謂以
　是非爲環得其中者是也衆人喪其成心
　而有是有非此之所謂今日適越而昔至
　是也
是以無有爲有無有爲有雖有神禹且不能
知吾獨且奈何哉
　神禹之行水行其所無事也行其所無事
　者心無所惑也今人不能存其成心而惑
　是非禹尚不能知之也我獨何以强知乎
　故曰神禹且不能知吾獨且奈何哉
夫言非吹也言者有言其所言者特未定也
果有言邪其未嘗有言邪其以爲異於鷇音
亦有辯乎其無辯乎道惡乎隱而有眞僞言
惡乎隱而有是非道惡乎往而不存言惡乎
存而不可道隱於小成言隱於榮華故有儒
墨之是非以是其所非而非其所是欲是其
所非而非其所是則莫若以明物無非彼物
無非是自彼則不見自知則知之故曰彼出
於是是亦因彼彼是方生之說也雖然方生
方死方死方生方可方不可方不可方可因
是因非因非因是
　無新成者大道也無浮華者至言也然而
　有眞偽是非者由道隱於小成而言隱於
　榮華也道隱於小成則不全言隱於榮華
　則不實是以有儒墨之是非而所以不齊
　也
是以聖人不由而照之于天亦因是也
　聖人内冥諸心而不由是非之塗而任其
　自然而然是以無是無非也故曰聖人不
　由而照之于天亦因是也
是亦彼也彼亦是也彼亦一是非此亦一是
非果且有彼是乎哉果且無彼是乎哉彼是
莫得其偶謂之道樞
　大道同宗是非一氣忘彼與我則舉忘其
　對所以運轉而無窮也故曰彼是莫得其
　偶謂之道樞
樞始得其環中以應無窮是亦一無窮非亦
一無窮也故曰莫若以明以指喻指之非指
不若以非指喻指之非指也以馬喻馬之非
馬不若以非馬喻馬之非馬也天地一指也
萬物一馬也
　彼指此指彼馬此馬其不同者形而其所
　同者質安得有所不齊乎天地雖異而同
　出於道萬物雖殊而亦出於道但天地殊
　高下之形萬物異小大之體其所出同於
　本而已安得有所不齊也故曰天地一指
　萬物一馬然莊子以天地而喻一指以萬
　物而喻一馬者以天地靜而得道之體而
　萬物動而得道之用也
可乎可不可乎不可道行之而成物謂之而
然惡乎然然於然惡乎不然不然於不然物
固有所然物固有所可無物不然無物不可
故爲是舉莛與楹厲與西施恢恑橘怪道通
○
爲一
　大道無可與不可無然與不然無成與不
　成無美與不美渾然爲一而莫不由之然
　而人不知道而妄情所見然後有可與不
　可有然與不然有成與不成有美與不美
　所以自致疑累矣此莊子所以明達者能
　通而爲一也
其分也成也其成也毁也凡物無成與毁復
通爲一唯達者知通爲一爲是不用而寓諸
庸庸也者用也用也者通也通也者得也適
得而幾矣因是已已而不知其然謂之道
　不偏見不滯礙曉然洞徹而冥於至理者
　此莊子之所謂達者也雖然不廢萬物之
　成毁而但寄之常用而不自有故曰寓諸
　庸也庸則濟天下之用而無所往而不通
　矣無所往不通則所以爲得道故曰通也
　者得也適得而幾矣幾者近而未至也
勞神明爲一而不知其同也謂之朝三何謂
朝三曰狙公賦茅曰朝三而暮四衆狙皆怒
曰然則朝四而暮三衆狙皆悦名實未虧而
喜怒爲用亦因是也
　朝四而暮三何異朝三而暮四衆狙妄情
　而喜怒於其間其所以爲惑也天下之人
　妄情何異衆狙乎此所以不免於惑也
是以聖人和之以是非而休乎天鈞
　聖人忘是非任自然萬法一視而無高下
　此所以能齊物也故曰聖人和之以是非
　休乎天鈞是之謂兩行
是之謂兩行古之人其知有所至矣惡乎至
有以爲未始有物者至矣盡矣不可以加矣
其次以爲有封焉而未始有是非也是非之
彰也道之所以虧也道之所以虧愛之所以
成果且有成與虧乎哉果且無成與虧乎哉
有成與虧故昭氏之鼓琴也無成與虧故昭
氏之不鼓琴
　有是非則道所以虧無是非則道所以全
　此莊子所以寓言昭氏鼔琴不鼔琴也
昭文之鼓琴也師曠之枝策也惠子之據梧
也三子之知幾乎皆其盛者也故載之末年
唯其好之也以異於彼其好之也欲以明之
彼非所明而明之故以堅白之昧終而其子
又以文之綸終終身無成若是而可謂成乎
雖我亦成也若是而不可謂成乎物與我無
成也
　昭文之鼓琴師曠之枝策惠子之據梧三
　子者不知大道之無形大音之希聲但冥
　於至理則然後方得何必勞形極慮而求
　之歟此所以終身無成也
是故滑疑之耀聖人之所圖也爲是不用而
寓諸庸此之謂以明
　滑疑者胸中惑亂而不果也胸中惑亂而
　不果則徒衒明於外而耀衆矣此非窮理
　盡性之人也惟聖人不棄而寓諸用以大
　覺覺之而明也故曰滑疑之耀聖人之所
　圖也爲是不用而寓諸庸此之謂以明也
今且有言於此不知其與是類乎其與是不
類乎類與不類相與爲類則與彼無以異矣
雖然請嘗言之有始也者有未始有始也者
有未始有夫未始有始也者有有也者有無
也者有未始有無也者有未始有夫未始有
無也者俄而有無矣而未知有無之果孰有
孰無也今我則已有謂矣而未知吾所謂之
其果有謂乎其果無謂乎天下莫大於秋毫
之末而太山爲小莫壽乎殤子而彭祖爲夭
天地與我並生而萬物與我爲一旣已爲一
矣且得有言乎旣已謂之一矣且得無言乎
　秋毫太山殤子彭祖天地萬物俱爲有形
　也有形則可以忘形而齊諧也夫知道者
　不死而不生故天地與之並生也無方而
　無體萬物與之爲一也物旣與之爲一矣
　所以不必有言也故曰旣爲一矣且得有
　言乎
一與言爲二二與一爲三自此以往巧歷不
能得而况其凡乎故自無適有以至於三而
況自有適有乎無適焉因是已
　有言則有對故一與言所以爲二也二與
　一相對則所以生於萬物也此道之所以
　散也
夫道未始有封言未始有常爲是而有畛也
請言其畛有左有右有倫有義有分有辯有
競有爭此之謂八德六合之外聖人存而不
論六合之内聖人論而不議春秋經世先王
之志聖人議而不辯故分也者有不分也辯
也者有不辯也曰何事也聖人懷之衆人辯
之以相示也故曰辯也者有不見也
　大道渾然而無方至言寂然而無辯道散
　而然後有分域言出而然後有是非惟聖
　人明其物之性分而不議不辯所以能冥
　其極也故曰六合之外聖人存而不論六
　合之内聖人論而不議春秋經世聖人議
　而不辯也
夫大道不稱大辯不言大仁不仁大廉不嗛
大勇不忮道昭而不道言辯而不及仁常而
不成廉清而不信勇忮而不成五者園而幾
向方矣故知止其所不知至矣
　大道寂然難可强名故曰不稱大辯默識
　不假分别故曰不言大仁博愛無所偏係
　故曰不仁大廉無外不加不損故曰不嗛
　大勇本仁豈有殺害故曰不忮大道自明
　則非道矣故曰道昭而不道言辯則是非
　有彰矣故曰言辯而不及仁於一物則仁
　虧矣故曰仁常而不成廉而揚清則爲詐
　矣故曰廉清而不信勇而好殺則勇虧矣
　故曰勇忮而不成五者挫其鋭則幾近於
　妙術故曰五者園而幾向方矣
孰知不言之辯不道之道若有能知此之謂
天府
　不言之辯大辯也不道之道大道也大辯
　無物不容而大道無物不由故曰天府天
　府者物之所藏也
注焉而不滿酌焉而不竭而不知其所由來
此之謂葆光
　注焉而不滿酌焉而不竭者此孟子所謂
　不加不損而佛氏所謂不增不减是也夫
　莊子有言葆光有言天光何也以至人之
　性廓然無邊而愈乆愈明故曰葆光以至
　人德宇泰然一定而其明自然故曰天光
　也葆者以其愈乆而天者以其自然
故昔者堯問於舜曰我欲伐宗膾胥敖南面
而不釋然其故何也舜曰夫三子者猶存乎
蓬艾之間若不釋然何哉昔者十日並出萬
物皆照而况德之進乎日者乎
　聖人無我而物無不順儻有不順則不得
　不伐此老子所以有用兵有言之章而莊
　子所以有堯伐宗膾胥敖之言也夫無我
　者與物齊也物不我齊則不諧矣不諧而
　聖心豈得自安歟此堯之所以南面而不
　釋然也
齧缺問乎王倪曰子知物之所同是乎曰吾
惡乎知之子知子之所不知邪曰吾惡乎知
之然則物無知邪曰吾惡乎知之雖然嘗試
言之庸詎知吾所謂知之非不知邪庸詎知
吾所謂不知之非知邪
　齧缺者道之不全也王倪者道之端也莊
　子欲明道全與不全而與端本所以寓言
　於二子也夫子知物之所同是者此明齊
　一之理而故以此言而爲問端也雖然嘗
　試言之者蓋不得已而言之言之非欲辯
　也萬物同根皆自知矣以知爲知則非知
　矣以不知爲知則深知矣齧缺問於知之
　者是以知爲知而反不知矣
且吾嘗試問乎汝民濕寢則腰疾偏死鰌然
乎哉木處則惴慄恂懼猨猴然乎哉三者孰
知正處民食芻豢麋鹿食薦蝍蛆甘帶鴟鴉
耆鼠四者孰知正味猨猵狙以爲雌麋與鹿
交鰌與魚游毛嬙麗姬人之所美也魚見之
深入鳥見之高飛麋鹿見之决驟四者孰知
天下之正色哉
　正處者不待處處而然後爲處正味者不
　待味味而然後爲味也正色者不侍色色
　而然後爲色也此皆以無爲是矣
自我觀之仁義之端是非之塗樊然殽亂吾
惡能知其辯
　大道全則無仁義大智隱則無是非道廢
　而然後有仁義智顯而然後有是非故王
　倪得道之全而不用智以此見仁義之端
　是非之塗焚然殽亂矣
齧缺曰子不知利害則至人固不知利害乎
王倪曰至人神矣大澤焚而不能熱河漢沍
而不能寒疾雷破山風振海而不能驚若然
者乗云氣騎日月而遊乎四海之外死生無
變於己而况利害之端乎
　至人無己與物爲一而物莫敢犯故水火
　不能傷寒暑不能挫風雷不能動是以躡
　空虚御陰陽出於形器之外而始終不易
　其守也憂樂豈足累其心故曰大澤焚而
　不能熱河漢沍而不能寒疾雷破山風振
　海而不能驚若然者乗云氣騎日月而游
　乎四海之外死生無變於己而况利害之
　端乎
瞿鵲子問乎長梧子曰吾聞諸夫子聖人不
從事於務不就利不違害不喜求不縁道無
謂有謂有謂無謂而遊乎塵垢之外夫子以
爲孟浪之言而我以爲妙道之行也吾子以
爲奚若長梧子曰是黄帝之所聽熒也而丘
也何足以知之且女亦大早計見卵而求時
夜見彈而求鴞炙予嘗爲女妄言之女以妄
聽之奚旁日月挾宇宙爲其脗合置其滑湣
以隸相尊
　聖人體道恬然無爲動不役物而處不避
　患萬物皆備於己而不樂外求至道與之
　爲一而豈假縁行無能爲有有能爲無居
　于清淨之極而污穢不能染矣故曰聖人
　不從事於務不就利不違害不喜求不縁
　道無謂有謂有謂無謂而游乎塵垢之外
　旁日月者所謂一晝夜也挾宇宙者所謂
　齊遠近也
衆人役役聖人愚芚
　衆人有我物於物而爲物所役故曰役役
　聖人無我不物物而與物爲一故曰愚鈍
參萬歲而一成純萬物盡然而以是相藴予
惡乎知說生之非惑邪予惡乎知惡死之非
弱喪而不知歸者邪麗之姬艾封人之子也
晋國之始得之也涕泣沾襟及其至於王所
與王同筐牀食芻豢而後悔其泣也予惡乎
知夫死者不悔其始之蘄生乎夢飲酒者旦
而哭泣夢哭泣者旦而田獵方其夢也不知
其夢也夢之中又占其夢焉覺而後知其夢
也且有大覺而後知此其大夢也而愚者自
以爲覺竊竊然知之君子乎牧乎固哉丘也
與女皆夢也予謂女夢亦夢也是其言也其
名爲弔詭萬世之後而一遇大聖知其解者
是旦暮遇之也旣使我與若辯矣若勝我我
不若勝若果是也我果非也邪我勝若若不
吾勝我果是也而果非也邪其或是也其或
非也邪其俱是也其俱非也邪我與若不能
相知也則人固受其黮闇吾誰使正之使同
乎若者正之旣與若同矣惡能正之使同乎
我者正之旣同乎我矣惡能正之使異乎我
與若者正之旣異乎我與若矣惡能正之使
同乎我與若者正之旣同乎我與若矣惡能
正之然則我與若與人俱不能相知也而待
彼也邪何謂和之以天倪曰是不是然不然
是若果是也則是之異乎不是也亦無辯然
若果然也則然之異乎不然也亦無辯化聲
之相待若其不相待和之以天倪因之以曼
衍所以窮年也忘年忘義振於無竟故寓諸
無竟罔兩問景曰曩子行今子止曩子坐今
子起何其無特操與景曰吾有待而然者邪
吾所待又有待而然者邪吾待蛇蚹蜩翼邪
惡識所以然惡識所以不然昔者莊周夢爲
胡蝶栩栩然胡蝶也自喻適志與不知周也
俄然覺則蘧蘧然周也不知周之夢爲胡蝶
與胡蝶之夢爲周與周與胡蝶則必有分矣
此之謂物化
　參萬歲而一成純者此言齊之之妙也夫
　莊子齊物之篇始之以無彼我同是非合
　成毁一多少齊小大而已及其言之至則
　次之以參年歲一生死同夢覺千變萬化
　而歸于一致所謂明達而無礙者也夫物
　之不齊物之所同然也莊子能明其本而
　齊同之是覺天下之未覺也然而物我齊
　之則可也至于夢覺則何以同之歟夫晝
　之所爲與夜之所夢一也然晝以覺夜以
　寐而小有不同也積乆而思則晝所爲夜
　所夢茫然無所分别矣莊子能知其大同
　而同之故反復言其方夢占夢大覺大夢
　之妙而所以盡其齊之之意又恐世之未
　能信其言也復寓言其身夢爲胡蝶又言
　其不知周之夢爲胡蝶胡蝶之夢爲周所
　以極盡其齊同之意而以覺於天下非達
　觀者豈能知莊子之所言矣


南華眞經新傳卷之二




南華眞經新傳卷之三惡三
　　　　宋　王　元　澤　傳
　　　養生主篇
　夫齊物者必無我無我者必無生無生所
　以爲養生之主而生之所以存此莊子作
　養生主之篇而次之於齊物也
吾生也有涯而知也無涯以有涯隨無涯殆
已已而爲知者殆而已矣
　生者天之委和也天地之委和於人素定
　其分而不過其極故曰吾生也有涯役於
　富貴悦於榮寵思慮交萌而妄情無限故
　曰智也無涯以有涯之生而隨無涯之智
　則生之所以不存矣生之所以不存則安
　足以免困苦之累歟故曰殆已
爲善無近名爲惡無近刑縁督以爲經可以
保身可以全生可以養親可以盡年
　善養生者内冥其極而任其自然忘善與
　惡則所以遠於刑名矣不善養生者思慮
　内萌而以善爲善以惡爲惡所以近於刑
　名矣遠刑名則生所以全近刑名則生所
　以喪縁督以爲經所謂道中庸也夫至人
　之養生不役物不喪眞不擇地不害性而
　已故不役物則可以保身不喪眞則可以
　全生不擇地則可以事親不害性則可以
　盡年此皆存諸己而已
庖丁爲文惠君解牛手之所觸肩之所倚足
之所履膝之所踦砉然嚮然奏刀騞然莫不
中音合於桑木之舞乃中經首之會文惠君
曰譆善哉技蓋至此乎庖丁釋刀對曰臣之
所好者道也進乎技矣始臣之解牛之時所
見無非牛者三年之後未嘗見全牛也方今
之時臣以神遇而不以目視官知止而神欲
行依乎天理批大卻導大窾因其固然技經
肯綮之未嘗而況大軱乎良庖歲更刀割也
族庖月更刀折也今臣之刀十九年矣所解
數千牛矣而刀刃若新發於硎彼節者有間
而刀刃者無厚以無厚入有間恢恢乎其於
遊刃必有餘地矣是以十九年而刀刃若新
發於硎雖然每至於族吾見其難爲休然爲
戒視爲止行爲遲動刀甚微謋然已解如土
委地提刀而立爲之四顧爲之躊躇滿志善
刀而藏之文惠君曰善哉吾聞庖丁之言得
養生焉
　夫生必有理而理出於性命之際能順其
　理則舉知其全生之妙此庖丁之解牛能
　依牛之天理而所以舉不見其全牛也然
　庖丁寓言養生於解牛必言其三年而又
　言其十九年者蓋言陰陽之數雖更而生
　之所以愈全也故曰未嘗見全牛又曰刀
　刃若新發於硎夫庖丁之能解牛者以其
　善刀故也善刀者全其刀之利韜藏而不
　衒也故曰善刀而藏之所以况養生者必
　全其生之之理而歸之老子所謂全而歸
　之是也文惠君遂悟庖丁之言而知養生
　所謂庶幾於道也
公文軒見右師而驚曰是何人也惡乎介也
天與其人與曰天也非人也天之生是使獨
也人之貌有與也以是知其天也非人也
　生者本也形者枝也本固而枝缺則亦可
　以爲全此右師雖介而生所以全公文軒
　徒驚其形也
澤雉十步一啄百步一飲不蘄畜乎樊中神
雖王不善也
　雉飲啄於野澤則忘形而樂生畜乎樊中
　則養形而傷生樂生則神所以全養形則
　生所以喪生之喪則未免乎憂累故曰不
　善也
老聃死秦失弔之三號而出弟子曰非夫子
之友邪曰然然則弔焉若此可乎曰然始也
吾以爲其人也而今非也向吾入而弔焉有
老者哭之如哭其子少者哭之如哭其母彼
其所會之必有不蘄言而言不蘄哭而哭者
是遁天倍情忘其所受古者謂之遁天之刑
　至人以生之爲暫來以死之爲暫往生不
　喜其成而死不悲其毁然老聃死而秦失
　弔之而三號者非所以哀其毁而蓋不能
　獨異於衆也
適來夫子時也適去夫子順也
　夫至人忘情全眞汎然自得生死利害未
　嘗介蠆於胸中故適來則爲時適去而能
　順時不爲之樂而順不爲之哀此生之所
　以生生而無喪也
安時而處順哀樂不能入也古者謂是帝之
縣解
　天者命也命之所受於人不可逃遁而已
　逃其命則累其生適自致於憂患矣故曰
　遁天之刑也帝亦命也命無係著則憂患
　不能累其生故曰帝之縣解也養生者必
　達乎二者之妙矣
指窮於爲薪火傳也不知其盡也
　以薪繼薪則火不能滅知生養生則生不
　能絶不滅則火所以傳不絶則生所以乆
　所以無時而盡也故曰不知其盡也夫莊
　子之言養生始乎有涯而終乎不盡者以
　性命受之有分而能不累於榮辱利害則
　生之所以不喪而無極矣所以終於不盡
　也非明達者孰與於此乎
　　　人間世篇
　善養生者必自得於性命之際而無思無
　爲也無思無爲則足以處人間應世變而
　憂患不足以累之此莊子作人間世之篇
　而次之於養生也
顔回見仲尼請行曰奚之曰將之衛曰奚爲
焉曰回聞衛君其年壯其行獨輕用其國而
不見其過輕用民死死者以國量乎澤若蕉
民其無如矣回嘗聞之夫子曰治國去之亂
國就之醫門多疾願以所聞思其則庶幾其
國有瘳乎仲尼曰譆若殆往而刑耳
　天下之事變不一非經世者不足與之應
　對酬酢矣夫經世者本無我無我則無思
　無爲而患禍不能及之矣故仲尼者無我
　也無我則已見無對故當天下之至變處
　天下之至難則寂然不動而無纎毫之累
　顔回者克己也克己則未至於無我當衛
　君之輕用其國民則介然自動而欲以所
　聞說之而幾不免於累夫仲尼之無我則
　無思無爲也顔回之克已則有思有爲也
　有思卒至於無思有爲卒至於無爲此顔
　回終至於未始有回也未始有回者亦無
　我也此二人足以爲萬世法莊子所以首
　於此篇而稱之也
夫道不欲雜雜則多多則擾擾則憂憂而不
救
　道集於虚而生於一一者道之妙本矣夫
　能抱一則足以爲天下式故曰道不欲雜
　不能抱一則支離而百端故曰雜則多惑
　於百端則心不自止故曰多則擾心不自
　止則未免於憂累故曰擾則憂未能自免
　於憂累則豈能去他人之憂累乎故曰憂
　而不救此皆有思有爲之致也
古之至人先存諸己而後存諸人所存於己
者未定何暇至於暴人之所行且若亦知夫
德之所蕩而知之所爲出乎哉德蕩乎名知
出乎爭名也者相軋也知也者爭之器也二
者凶器非所以盡行也
　聖人無名所以無爲無智所以無得無爲
　則物莫不歸無得則物莫與競常人好名
　用智而所以有爲有得也有爲則物不相
　服有得則物必與競故曰名也者相軋也
　智也者爭之器也
且得厚信矼未達人氣名聞不爭未達人心
而彊以仁義繩墨之言術暴人之前者是以
人惡有美也命之曰菑人菑人者人必反菑
之若殆爲人菑夫且苟爲悦賢而惡不肖惡
用而求有以異若唯無詔王公必將乗人而
鬭其捷而目將熒之而色將平之口將營之
容將形之心且成之是以火救火以水救水
名之曰益多順始無窮若殆以不信厚言必
死於暴人之前矣
　目將熒之者所謂眸子眊焉是也色將平
　之者所謂色𧹞𧹞焉是也口將營之者所
　謂騰口之說是也容將形之者所謂以爲
　容悦是也心且成之者所謂役心從物是
　也此皆不存諸己之累矣
且昔者桀殺關龍逄紂殺王子比干是皆脩
其身以下傴拊人之民以下拂其上者也故
其君因其脩以擠之是好名者也昔者堯攻
叢枝胥敖禹攻有扈國爲虚厲身爲刑戮其
用兵不止其求實無已是皆求名實者也而
獨不聞之乎名實者聖人之所不能勝也而
况若乎
　名實者虚器也聖人豈有心而求之歟故
　寂默無爲而聲迹俱泯凶患不可及之矣
　此堯禹之所以能處天下也昧者不知其
　然而深求於名實名實雖立而凶患繼至
　此叢敖有扈之所以自喪其國也故曰是
　皆求名實者也夫聖人之忘名實名實忘
　而所以無我於天下萬物豈能累我乎使
　聖人不忘於名實則名實立而有我於天
　下萬物交至而爲累聖人豈能勝之歟故
　曰名實者聖人之所不能勝也而况若乎
雖然若必有以也嘗以語我來顔回曰端而
虚勉而一則可乎曰惡惡可夫以陽爲充孔
揚采色不定常人之所不違因案人之所感
以求容與其心名之曰日漸之德不成而况
大德乎將執而不化外合而内不訾其庸詎
可乎
　端而虚勉而一此内外雖正而由有内外
　之别夫有内外者必有諸身有諸身則未
　免於患老子曰吾有大患爲吾有身此顔
　回未能忘我也故仲尼告之以其庸詎可
　乎
然則我内直而外曲成而上比内直者與天
爲徒與天爲徒者知天子之與己皆天之所
子而獨以己言蘄乎而人善之蘄乎而人不
善之邪若然者人謂之童子是之謂與天爲
徒外曲者與人之爲徒也擎跽曲拳人臣之
禮也人皆爲之吾敢不爲邪爲人之所爲者
人亦無疵焉是之謂與人爲徒成而上比者
與古爲徒其言雖教讁之實也古之有也非
吾有也若然者雖有不爲病是之謂與古爲
徒若是則可乎仲尼曰惡惡可大多政法而
不諜雖固亦無罪雖然止是耳矣夫胡可以
及化猶師心者也
　内直外曲成而上比者雖與天人上古爲
　徒而未得爲無身也未得爲無身者未得
　爲無我也此仲尼由答之以烏可夫至人
　外無我而内無心體合太虚而不可得有
　故能使萬物俱化矣若與天人上古爲徒
　則未合於太虚爲能使萬物自化乎故曰
　胡可以及化故無心於物則物莫不從有
　心於化則化未必及顔回欲化衛君也尚
　爲有心而已矣故仲尼告之以猶師心者
　也
顔回曰吾無以進矣敢問其方仲尼曰齋吾
將語若有而爲之其易邪易之者皥天不宜
顔回曰回之家貧唯不飲酒不茹葷者數月
矣若此則可以爲齋乎曰是祭祀之齋非心
齋也回曰敢問心齋仲尼曰若一志無聽之
以耳而聽之以心無聽之以心而聽之以氣
聽止於耳心止於符
　志一則心鑑定而思慮澄廓然空虚而至
　道自集也故曰一志夫中旣空虚而道集
　非由外知而由於内得也故曰無聽之耳
　而聽之心心旣得之則然後以氣而得之
　也故曰無聽之以心而聽之以氣如此則
　至道集于己而推其緒餘而可化於人矣
　然至道不可以情求必先精其聰聽矣故
　曰聽止於耳耳者體也體旣得之則合於
　心心旣得之則合於氣故曰氣止於符
氣也者虚而待物者也唯道集虚虚者心齋
也顔回曰回之未始得使實自回也得使之
也未始有回也可謂虚乎夫子曰盡矣
　齋者易所謂齋戒以神明其德是也夫齋
　則將以有思而戒則將以有爲孔子將使
　顔回受其說故使之心齋而已矣故曰虚
　者心齋也然虚者一也齋者靜也一則足
　以應萬變靜則足以制羣動如此則可以
　化人矣夫心齋本於無我無心也此顔回
　悟心齋之言而遂忘於己也故曰未始有
　回也未始有回則亦可以經世矣
吾語若若能入遊其樊而無感其名入則鳴
不入則止
　得至虚之妙者雖處於天地之間而泯然
　絶於聲聞也故曰若能入遊其樊而無感
　其名夫無感其名則冲寂也物來則然後
　應不來則不自動譬由人籟受氣則鳴氣
　止則息也故曰入則嗚不入則止
無門無毒
　無門者善閉也無毒者不治也善閉所以
　藏用不治所以顯仁此任其自然而然也
一宅而寓於不得已則幾矣
　體全至虚抱一自處無心於物而物來則
　應不得已而然後起至道所謂盡之矣故
　曰一宅而寓於不得已則幾矣
絶迹易無行地難
　泯然無爲高世而絶迹則聖人所以爲易
　也超然有爲經世而無患則聖人所以爲
　難也故曰絶迹易無行地難
爲人使易以僞爲天使難以僞
　人者使然也天者自然也使然可以欺而
　自然不可詐故曰爲人使易以偽爲天使
　難以爲
聞以有翼飛者矣未聞以無翼飛者也聞以
有知知者矣未聞以無知知者也瞻彼闋者
虚室生白吉祥止止
　室虚則所以自白心虚則所以自靜靜則
　定而性命之情不動矣然後吉祥所以來
　舍也故曰瞻彼闋者虚室生白吉祥止止
夫且不止是之謂坐馳
　心不虚則不止不止則不定不定則所以
　徧法界役萬物而不能息形雖坐而心實
　馳也故曰夫且不止是謂坐馳
夫徇耳目内通而外於心知鬼神將來舍而
况人乎
　耳目外也心智内也惟能忘我則超然自
　得耳目非必在外而心智非必在内體與
　化合而理與神契况人間焉有不化乎故
　曰夫徇耳目内通而外於心知鬼神將來
　舍而况人乎
是萬物之化也禹舜之所紐也伏羲几蘧之
所行終而況散焉者乎
　體合至虚則可以使萬物之化故曰是萬
　物之化也禹舜有爲之名羲蘧無爲之至
　有爲無爲均是至妙道至此而渾合而不
　解散聖人終始於其間也夫道合則渾而
　至妙離則散而猶精得其渾則足以任之
　自化得其散則亦可使之入化矣故曰禹
　舜之所紐也伏羲几蘧之所行終而况散
　焉者乎
葉公子高將使於齊問於仲尼曰王使諸梁
也甚重齊之待使者蓋將甚敬而不急匹夫
猶未可動也而况諸侯乎吾甚慄之子嘗語
諸梁也曰凡事若小若大寡不道以歡成事
若不成則必有人道之患事若成則必有陰
陽之患若成若不成而後無患者唯有德者
能之吾食也執粗而不藏爨無欲清之人今
吾朝受命而夕飲冰我其内熱與吾未至乎
事之情而旣有陰陽之患矣事若不成必有
人道之患是兩也爲人臣者不足以任之子
其有以語我來
　經世之道必先於忘身而其次在信命故
　忘身則至於無我而信命則任其自然如
　此則憂患不足以累之此莊子於人間世
　之篇首言顔回之化衛而次言葉公子高
　之使齊也夫子高之使齊而仲尼告之以
　義命此賢人之事而已所以降於顔回而
　言之至于顔闔之傳衛太子匠石之見齊
　櫟社子綦觀商丘之大木此皆有思有爲
　之事也故第降一等而言之人間世之說
　無以復加矣此莊子爲言盡道如此矣
仲尼曰天下有大戒二其一命也其一義也
子之愛親命也不可解於心臣之事君義也
無適而非君也無所逃於天地之間是之謂
大戒
　有天地然後有父子有父子然後有君臣
　父子君臣之道立則萬事起萬事起而不
　可以不愼故曰大戒夫父子内也君臣外
　也内焉者主於命而外焉者主於義命所
　以無間而義所以立我無間則不間於親
　立我則能立於君親不可違而故曰不可
　解於心君不可避而故曰無適而非君也
　夫内事父而外事君是有諸身而已有諸
　身必有諸事不可遁去而已矣故曰不可
　逃於天地之間此事之自然而惟能順其
　自然則免於憂累矣
是以夫事其親者不擇地而安之孝之至也
事其君者不擇事而安之忠之盛也
　不擇地而安之者所謂安土也不擇事而
　安之者所謂不辭難也安土故能愛不辭
　難故能誠愛必孝而誠必忠臣子之道盡
　於此故曰孝之至忠之盛也至者次於盛
　而盛者廣於至
自事其心者哀樂不易施乎前知其不可奈
何而安之若命德之至也
　夫子之事父知其有命臣之事君知其有
　義守之於心而順其自然則悲喜不足以
　動也故曰自事其心者哀樂不易施於前
　夫哀樂者心本無有而惟外物之所致能
　守其心而忘於哀樂則達於義命之極而
　死生所以安之也故曰德之至也
爲人臣子者固有所不得已行事之情而忘
何暇至於悦生而惡死夫子其行可矣
　臣子之事君親能安於命則忘身忘身則
　生死不介於胸中故曰何暇至於悦生而
　惡死也
丘請復以所聞凡交近則必相靡以信遠則
必忠之以言言必或傳之夫傳兩喜兩怒之
言天下之難者也
　喜出於不喜怒出於不怒則其言所以盡
　誠也喜出於喜而怒出於怒則其言所以
　非誠也盡誠之言有法度而非誠之言多
　過溢過溢之言傳之者非易也故曰傳兩
　喜兩怒之言天下之至難也
夫兩喜必多溢美之言兩怒必多溢惡之言
凡溢之類也妄妄則其信之也莫莫則傳言
者殃故法言曰傳其常情無傳其溢言其幾
乎全且以巧鬭力者始乎陽常卒乎陰泰至
則多奇巧以禮飲酒者始乎治常卒乎亂泰
至多奇樂
　以巧鬬力卒乎陰以禮飲酒卒乎亂是皆
　已甚之事也故曰泰至則多奇巧多奇樂
　此聖賢不爲而已矣
凡事亦然始乎諒常卒乎鄙其作始也簡其
將畢也必巨言者風波也行者實喪也夫風
波易以動實喪易以危
　孔子曰予欲無言聖人豈欲强言乎蓋無
　言者物不能擾而有言者物所以應應則
　所以不靜矣故曰言者風波也無所行則
　迹所以藏有所行則迹所以顯迹顯於外
而眞亡於内矣故曰行者實喪也夫不靜
則至于動眞亡則難以安故曰風波易以
動實喪易以危
故忿設無由巧言偏辭獸死不擇音氣息茀
然於是並生心厲
　夫處心於寂然無事之際則和聲内藴而
　夜氣自存達於性命之理而動靜正順矣
　若蹴之於紛然憂患之際則天眞茀亂而
　夜氣不存違於性命之理而舉措乖迕矣
　故曰獸死不擇音氣息茀然於是並生心
　厲
尅核太至則必有不肖之心應之而不知其
然也苟爲不知其然也孰知其所終
　夫至人藏天眞晦心術不期爲而自爲不
　必應而自應靜與物同而動與吉會儻衒
　聰明務精察用心太過則舉措有不肖之
　累而禍患之來不知其所招而又不知其
　終極也故曰尅核太至則必有不肖之心
　應之而不知其然也茍爲不知其然也孰
　知其所終
故法言曰無遷令無勸成過度益也
　人臣之道顧於義而已奉君之令則無改
　格君之非而無成故曰無遷令無勸成然
　旣不遷令勸成而不能任其自然而違理
　以益上則所謂揠苗而助長也故曰過度
　益也
遷令勸成殆事美成在乆惡成不及改可不
憤歟
　美者充實惡者自戕充實自戕皆所以無
　虧也故曰美成在乆惡成不及改充實非
　一朝之所致故言在乆自戕不可革而已
　故言不及改有美有惡則不若無美無惡
　也故曰可不愼歟
且夫乗物以遊心託不得已以飬中至矣何
作爲報也莫若爲致命此其難者
　至人無心乗萬物以爲心來去無礙而不
　居其一所謂遊心者也旣乗物以爲心則
　無爲而已矣若其有爲則非得已而有爲
　是不得已而後應也然不得已而後應又
　能去其已甚而存于中所以全於道也故
　曰乗萬物以爲心託不得已以養中至矣
　爲臣如此則盡道矣此子高賢而仲尼終
　告之以至人之道也
顔闔將傅衛靈公太子而問於蘧伯玉曰有
人於此其德天殺與之爲無方則危吾國與
之爲有方則危吾身其知適足以知人之過
而不知其所以過若然者吾奈之何
　天生賢智所以輔于不賢不智矣賢智者
　衒其賢智則不賢不智者起而爲累矣惟
　能内冥賢智而外與物同則亦足免當世
　之患此顔闔之傅衛太子而蘧伯玉告之
　以信理晦默之義故次於子高之事而言
　之也
蘧伯玉曰善哉問乎戒之愼之正汝身哉
　孟子曰枉己者未有能正人者也夫欲正
　於人者必先正於己己正而人亦自正此
　蘧伯玉答顔闔之問而先之以正汝身也
形莫若就心莫若和雖然之二者有患就不
欲入和不欲出
　形者天之委質也心者人之眞君也委質
　不可不全故曰形莫就若眞君不可不和
　故曰心莫若和形全者不可曲從於一物
　心和者不可攄發而示外故曰就不欲入
　和不欲出
形就而入且爲顚爲滅爲崩爲蹶心和而出
且爲聲爲名爲妖爲孽彼且爲嬰兒亦與之
爲嬰兒彼且爲無町畦亦與之爲無町畦彼
且爲無崖亦與之爲無崖達之入於無疵
　夫君子外順而内正不務獨異於人矣故
　趍時應變而與物無迕蓋能通達其道而
　不立小廉以自高要之以無玷爲美也故
　曰達之人於無疵
汝不知夫螳蜋乎怒其臂以當車轍不知其
不勝任也是其才之美者也戒之憤之積伐
而美者以犯之幾矣汝不知夫養虎者乎不
敢以生物與之爲其殺之之怒也不敢以全
物與之爲其决之之怒也時其饑飽達其怒
心虎之與人異類而媚養己者順也故其殺
者逆也
　螳蜋以臂當車轍才雖美而不勝其敵也
　猛虎不敢害於養己者性雖惡而不敢犯
　其順也顔闔之傅衛太子太子之從於顔
　闔何異螳蜋猛虎歟此伯玉所以引之而
　告也
夫愛馬者以筐盛矢以蜃盛溺適有蚤虻僕
縁而拊之不時則缺銜毁首碎胸意有所至
而愛有所亡可不憤邪
　仁人之愛物不失於愛而曲全其愛物有
　迕理則率而使順而終不忘其所愛矣豈
　務過愛而反傷其愛乎傷愛則以人而滅
　天也故曰意有所至愛有所忘可不愼邪
匠石之齊至乎曲轅見櫟社樹其大蔽牛絜
之百圍其高臨山十仞而後有枝其可以爲
舟者旁十數觀者如市匠伯不顧遂行不輟
弟子厭觀之走及匠石曰自吾執斧斤以隨
夫子未嘗見材如此其美也先生不肯視行
不輟何邪曰已矣勿言之矣散木也以爲舟
則沉以爲棺槨則速腐以爲器則速毁以爲
門户則液樠以爲柱則蠹是不材之木也無
所可用故能若是之壽匠石歸櫟社見夢曰
汝將惡乎比予哉若將比予於文木邪夫𣙁
梨橘柚果蓏之屬實熟則剥則辱大枝折小
枝泄此以其能苦其生者也故不終其天年
而中道夭自掊擊於世俗者也物莫不若是
且予求無所可用乆矣幾死乃今得之爲予
大用使予也而有用且得有此大也邪且也
若與予也皆物也柰何哉其相物也而幾死
之散人又惡知散木匠石覺而診其夢弟子
曰趣取無用則爲社何邪曰密若無言彼亦
直寄焉以爲不知己者詬厲也不爲社者且
幾有剪乎且也彼其所保與衆異而以義譽
之不亦遠乎
　物之生長則所以爲得性翦伐則所以爲
　失性得性則爲榮失性則爲辱榮必有所
　譽而辱必有所毁齊之大櫟豈欲於失性
　之中而復求榮譽乎此所以不欲爲社明
　矣而匠石之弟子尚疑焉此明至人之於
　世以道任性忘己齊物而毁譽所以不及
　矣
南伯子綦遊乎商之丘見大木焉有異結駟
千乗隱將芘其所籟子綦曰此何木也哉此
必有異材夫仰而視其細枝則拳曲而不可
以爲棟梁俯而視其大根則軸解而不可以
爲棺槨咶其葉則口爛而爲傷嗅之則使人
狂酲三日而不已子綦曰此果不材之木也
以至於此其大也嗟乎神人以此不材宋有
荆氏者宜楸栢桑其拱把而上者求狙猴之
杙者斬之三圍四圍求高名之麗者斬之七
圍八圍貴人富商之家求禪傍者斬之故未
終其天年而中道之夭於斧斤此材之患也
　夫至人能存諸己而不蘄乎用存諸己者
　足而其用所以有餘蓋至於命者是也命
　者萬事之根本而莫大焉故莊子每以大
　樹而爲况樹之爲用用則傷其根本而不
　用則枝葉以生故以不材爲材而無用爲
　用事能全而不傷也老子曰深根固蒂之
　道蓋亦言其命也而南伯子綦見商丘之
　大木而嗟嘆其神人之不材此亦知其全
　命之道歟使神人以材而見用則不能全
　其命也何異宋氏之楸栢桑乎夫宋氏之
　楸栢桑之先夭以其小有材而已故小有
　材而不能明道以至於命則適自爲累而
　已矣故曰此材之患也
故解之以牛之白顙者與豚之亢鼻者與人
有痔病者不可以適河此皆巫祝以知之矣
所以爲不祥也此乃神人之所以爲大祥也
　牛之白顙豚之亢鼻此物之所以不材也
　人之痔病此人之所以不材也巫祝皆爲
　不祥而不用不用所以生全也生全所以
　得終其天年得終其天年則祥莫大焉故
　曰此神人之所以爲大祥也然莊子之言
　及此者蓋以處人間者不能晦道以忘己
　而多務衒材以誇衆衆雖企慕而反傷其
　命矣豈若晦道以忘己藏材以全命而免
　經世之患乎此所以反復言之而寓意也
支離疏者頤隱於齊肩高於頂會撮指天五
管在上兩髀爲脅挫鍼治繲足以餬口鼓筴
播精足以食十人上徵武士則支離攘臂於
其間上有大役則支離以有常疾不受功上
與病者粟則受三鍾與十束薪夫支離其形
者猶足以飬其身終其天年又况支離其德
者乎
　支離疏者形不正之人也形不正於外而
　實自正於内足可以全其命也故曰由足
　以終其天年然支離其形則尚能全其命
　況支離其德而歸功於羣材外不衒其美
　而内不虧其實又豈不能全命而免人間
　之累乎故曰又況其支離其德者乎
孔子適楚楚狂接輿遊其門曰鳳兮鳳兮何
如德之衰也來世不可待往世不可追也天
下有道聖人成焉天下無道聖人生焉方今
之時僅免刑焉
　大聖人與世推移而不凝滯於物物亦莫
　能傷之矣孔子之心未嘗以經世爲事其
　所以推而行之者直隨時而已故時之可
　行則成其功時之可止則全其生汎然無
　礙而盛衰不自以知覺此聖人之心如此
　也故接輿之歌所以寓聖人之心而莊子
　引之以終經世之道而亦自嘆其不得於
　時故曰方今之時僅免刑焉
福輕乎羽莫之知載禍重乎地莫之知避　
　莊子之所謂禍福非世之所謂禍福也以
　能全性命者謂之福忘性命者謂之禍全
　性命者其道微故曰福輕乎羽然以至微
　之道而不能自舉而行之故曰莫之知載
　也忘性命者其理著故曰禍重乎地然以
　至著之理而不能自知而避之故曰莫之
　避也此莊子所以嘆人間之人不能盡知
　全之之道也
已乎已乎臨人以德殆乎殆乎畫地而趨迷
陽迷陽無傷吾行吾行卻曲無傷吾足山木
自寇也膏火自煎也桂可食故伐之漆可用
故割之人皆知有用之用而莫知無用之用
也
　桂可食故伐之漆可用故割之此所謂小
　有材而不能自全而已矣工文所謂此材
　之患是也豈知聖人以不材爲神而無用
　爲妙乎知其不材明其無用則經世之道
　極盡矣此莊子所以終之於此言也
南華眞經新傳卷之三
南華眞經新傳卷之四惡四
　　　　宋　王　元　澤　傳
　　　德充符篇
　夫處人間經世變免於憂患之累者是能
　全其性命也性命全則自得自得則德之
　所以充也德充於内而無待於外則不求
　合於物而物自來合此莊子所以作德充
　符之篇而次於人間世也
魯有兀者王駘從之遊者與仲尼相若常季
問於仲尼曰王駘兀者也從之遊者與夫子
中分魯立不教坐不議虚而往實而歸固有
不言之教無形而心成者邪是何人也仲尼
曰夫子聖人也丘直後而未往耳丘將以爲
師而況不若丘者乎奚假魯國丘將引天下
而與從之
　聖人之所以爲聖人者能内全其神而外
　忘其形泯然喪智而與化爲一此王駘雖
　兀而猶全人也夫能忘形喪智與化爲一
　則其所感者廣而所化者多宜乎從之者
　與仲尼之弟子相敵也
常季曰彼兀者也而王先生其與庸亦遠矣
若然者其用心也獨若之何
　常者習其庸常季者物之少稚以其庸常
　少稚而不足以知聖人故曰常季此莊子
　制名而寓意也然德之所以充實則美大
　具矣美大具而從之者衆所謂大而化之
　矣此仲尼所以稱之爲聖人也夫聖人非
　聖人不能以明之此莊子所以託問於仲
　尼
仲尼曰死生亦大矣而不得與之變雖天地
覆墜亦將不與之遺審乎無假而不與物遷
命物之化而守其宗也
　天下之事莫過於生死而生死者物之所
　變也惟聖人了於不生不死而未嘗與變
　俱變也故曰生死亦大矣而不得與之變
　夫了於不生不死則寂然忘形而與化爲
　一雖穹壤傾側而豈有遺喪故曰雖天地
　覆墜亦將不與之遺此言窮理之妙也至
　于審乎無假而不與物遷所謂盡性之奥
　也命物之化而守其宗所謂至於命也王
　駘之形雖不全而能窮理盡性至於命此
　德之所以充也
常季曰何謂也仲尼曰自其異者視之肝膽
楚越也自其同者視之萬物皆一也
　物我殊形此所以異也物我同根此所以
　同也蔽於異而視之則形質所以不同知
　其同而視之則根本所以不異王駘能忘
　支體之不完而達性命之本内全其眞而
　外合萬物以爲一非德之所充則孰能至
　於此故曰自其異者而視之肝膽楚越也
　自其同者視之萬物皆一也
夫若然者且不知耳目之所宜而遊心乎德
之和物視其所一而不見其所喪視喪其足
猶遺土也
　以耳而聽則聞其所聞而不及其所不聞
　以目而視則見其所見而不及其所不見
　此蔽於任智之累也惟聖人内充懿德而
　外出聰明所聽不以耳而所視不以目雖
　事物之紛擾而不比吾之所聞見惡有拘
　累於視聽歟故汎然逰心於自得之場而
　和之所以不出也故曰夫若然者且不知
　耳目之所宜而逰心乎德之和夫德之充
　者與化一體天下見其化而忘其形知其
　得而遺其喪王駘雖兀而天下忘其所以
　兀也然非不見其兀也以其德之所充者
　大而形之不全者小是以悦其大如睹金
　玉而忘其小如遺土壤也故曰物視其所
　一而不見其所喪視喪其足猶遺土也
常季曰彼爲己以其知得其心以其心得其
常心物何爲最之哉
　夫聖人之所以悦萬物者以大化也萬物
　之就聖人者以其德也常季不知其然而
　以王駘任智得心而物就之是億度於聖
　人也
仲尼曰人莫鑑於流水而鑑於止水
　水流則莫辨於鬚髮水止則可鑒於天地
　德忘則物所以不從德充則物所以來合
　此理勢之必然也故人之所鑒者必鑒於
　止水而物之所合者必合於盛德故物之
　所最於王駘者由止水之所以蒙鑒也故
　曰人莫鑒於流水而鑒於止水
唯止能止衆止
　天下之性生而未嘗不靜靜則正正則定
　正定之性天下所同惟妄情所役外物所
　擾正之所以不正而定之所以不定也然
　　不正不定者以其内無所主也故内無
　　則不止不止則不能止其所止也惟聖
　　内以德爲主而外忘物所役故惟根所
　　正定而止也以其所止而止天下衆人
　　動則動之所以自止也故曰唯止能止
　衆止此莊子傷時性之流放而所以寓
　意仲尼之言也
受命於地唯松栢獨也在冬夏青青受
命於天唯舜獨也正幸能正生以正衆生夫
保始之徵不懼之實勇士一人雄入於九軍將
求名而能自要者而猶若是
　木受命於地人受命於天地非私於松栢
　而使之獨青天非私舜而使之獨正蓋松
　栢不變其至堅而大舜能守其正性故曰
　受命於地唯松栢獨也在冬夏青青受命
　於天唯舜獨也正夫天下之人不知舜能
　守其正而皆稱爲聖人豈自悟其幸生而
　正而自喪其正唯能知其本正而守之亦
　可正於衆人矣奚獨聖人歟故曰幸能正
　生以正衆生
而況官天地府萬物直寓六骸象耳目一知
之所知而心未嘗死者乎彼且擇日　登假
人則從是也彼且何肯以物爲事乎
　夫聖人體道而無對於天下故天地雖大
　而歸於統任萬物雖衆而由之芘藏生死
　不慮而形骸如寄視聽不用而耳目存象
　務知德之所充而能以不生爲生以不生
　爲生則適去在我此人之所以最之也豈
　以物而爲累乎故曰而况官天地府萬物
　直寓六骸象耳目一知之所知而心未嘗
　死者乎彼且擇日而登假人則從是也彼
　且何肯以物爲事乎此王駘所爲如此而
　莊子言之於篇首也
申徒嘉兀者也而與鄭子産同師於伯昏無
人
　申徒者教民之官也嘉者善之至也此莊
　子製名而寓意然申徒嘉者賢人也故次
　於王駘而言之嘉雖外兀而德内充德雖
　充而人未最此所以未免於師也故曰與
　鄭子産同師於伯昏無人夫伯者長也昏
　者晦也無人者無我也爲物之長能晦而
　無我所以得賢人師之也
子産謂申徒嘉曰我先出則子止子先出則
我止其明日又與合堂同席而坐子産謂申
徒嘉曰我先出則子止子先出則我止今我
將出子可以止乎其未邪
　夫至人忘己而外與物同物雖不完而不
　能浼己是以下惠同物而袒裼裸裎者皆
　不能浼之蓋知内同其命而外可忘形矣
　子産鄭國之賢也不知申徒之德充而止
　惡形骸之不全欲其行止與之不同也此
　所以異於下惠矣
且子見執政而不違子齊執政乎
　聖人之與賢人庶僚之與庶民其所異者
　分而其所同者命達者觀之則均爲人爾
　均爲人則安可獨異乎此子産自矜執政
　而適取申徒之所鄙也
申徒嘉曰先生之門固有執政焉如此哉子
而說子之執政而後人者也聞之曰鑑明則
塵垢不止止則不明也乆與賢人處則無過
今子之所取大者先生也而猶出言若是不
亦過乎子産曰子旣若是矣猶與堯爭善計
子之德不足以自反邪申徒嘉曰自狀其過
以不當亡者衆不狀其過以不當存者寡知
不可奈何而安之若命唯有德者能之
　夫顔回之從孔子也始焉克己而終焉未
　始有回故黜聰明墮支體而未嘗貳過而
　已矣子産之從伯昏無人也不能克己而
　欲爲於物先又惡德充之人而致其過亦
　所以異於顔回也
遊於羿之彀中中央者中地也然而不中者
命也人以其全足笑吾不全足者衆矣我怫
然而怒而適先生之所則廢然而反不知先
生之洗我以善邪吾與夫子遊十九年矣而
未嘗知吾兀者也
　孟子曰羿教人射必志于彀學者亦必志
　於彀彀者弓矢所及之地也天之生人也
　皆不出榮辱利害貴賤生死之塗其所以
　或榮或利或貴或生者由其發而中也其
　所以或辱或害或賤或死者由其發而不
　中也中與不中皆命也豈能越其自然之
　理歟惟聖人無我而無心於萬物故榮辱
　不能累利害不能加貴賤不能役了於不
　生不死而獨處於自得之場所謂至於命
　而已中與不中吾何預焉
今子與我遊於形骸之内而子索我於形骸
之外不亦過乎子産蹴然改容更貌曰子無
乃稱
　恥形體之不全者常人也愧盛德之不充
　者聖賢也申徒嘉内務其全而外忘形子
　産不取其德之充而惡其形不完此所以
　太過而已矣故曰今子與我逰於形骸之
　内而子索我於形骸之外不亦過乎
魯有兀者叔山無趾踵見仲尼仲尼曰子不
謹前旣犯患若是矣雖今來何及矣無趾曰
吾唯不知務而輕用吾身吾是以亡足今吾
來也猶有尊足者存吾是以務全之也
　叔者歟於伯仲也山者有形之最大也此
　亦莊子製名而寓意也以其次於申徒爲
　第三故曰叔而已以其亦有德之大故曰
　山而已然而必曰見於仲尼者以非聖人
　不足知賢人也
夫天無不覆地無不載吾以夫子爲天地安
知夫子之猶若是也孔子曰丘則陋矣
　天地無心於萬物其覆載所以不私也聖
　人無心於萬物其來者所以不耟也夫天
　地豈以物形之不具而不覆載聖人豈責
　人體之不宗而不與合故曰夫天無不覆
　地無不載吾以夫子爲天地安知夫子之
　猶若是也孔子曰丘則陋矣然仲尼非果
　責其不謹也此莊子高言盡道之妙而學
　者宜取其意也
夫子胡不入乎請講以所聞無趾出孔子曰
弟子勉之夫無趾兀者也猶務學以復補前
行之惡而況全德之人乎無趾語老聃曰孔
丘之於至人其未邪彼何賔賔以學子爲彼
且蘄以諔詭幻怪之名聞不知至人之以是
爲己桎梏邪老聃曰胡不直使彼以死生爲
一條以可不可爲一貫者解其桎梏其可乎
無趾曰天刑之安可解
　夫聖人内守其正性而外循其常德汎然
　無心而物不能累故生死可不可皆不介
　蠆於胸中豈有意而一之歟使聖人有意
　而一生死與可不可則是不忘其所當忘
　而忘其所不忘也如此則去常德遁天刑
　惡爲聖人而已矣夫常德不可去天刑不
　可遁惟聖天人能全而不能忘故曰天刑
　安可解
魯哀公問於仲尼曰衛有惡人焉曰哀駘它
丈夫與之處者思而不能去也婦人見之請
於父母曰與爲人妻寧爲夫子妾者數十而
未止也未嘗有聞其唱者也常和人而己矣
無君人之位以濟乎人之死無聚禄以望人
之腹又以惡駭天下和而不唱知不出乎四
域且而雌雄合乎前是必有異乎人者也寡
人召而觀之果以惡駭天下與寡人處不至
以月數而寡人有意乎其爲人也不至乎期
年而寡人信之國無宰而寡人傳國焉悶然
而後應汜而若辭寡人醜乎卒授之國無幾
何也去寡人而行寡人卹焉若有亡也若無
與樂是國也
　哀駘它者醜惡之名也以其德充而形惡
　故製其醜惡之名矣夫形骸者委氣之所
　聚至人視之如旅寄而未嘗以好惡爲辨
　也惟務全其所當全充其所當充則形雖
　惡而物自以爲最此哀駘它能使人心之
　願從而魯哀亦授之以國也
是何人者也仲尼曰丘也嘗使於楚矣適見
豚子食於其死母者少焉眴若皆棄之而走
不見己焉爾不得類焉爾
　天之生人也均委之氣而同受之命非有
　私於聖賢而惡於凡常蓋聖賢能全其當
　全正其所正故命之所以至而德之所以
　充凡常不知其然而疑聖賢有異於人也
　雖魯哀之國君不知哀駘之所充而以爲
　有異人也是以問於仲尼焉
所愛其母者非愛其形也愛使其形者也
　夫德之充者非求合於物而物自來合物
　之所以來合者非愛其形而愛其德也故
　曰愛使其形也
戰而死者其人之葬也不以翣資刖者之屨
無爲愛之皆無其本矣爲天子之諸御不爪
翦不穿耳取妻者止於外不得復使形全猶
足以爲爾而況全德之人乎今哀駘它未言
而信無功而親使人授己國惟恐其不受也
是必才全而德不形者也哀公曰何謂才全
仲尼曰死生存亡窮達貧富賢與不肖毁譽
饑渴寒暑是事之變命之行也日夜相代乎
前而知不能規乎其始者也故不足以滑和
不可入於靈府使之和豫通而不失於兊使
日夜無卻而與物爲春是接而生時於心者
也是之謂才全何謂德不形曰平者水停之
盛也其可以爲法也内保之而外不蕩也德
者成和之脩也德不形者物不能離也哀公
異日以告閔子曰始也吾以南面而君天下
執民之紀而憂其死吾自以爲至通矣今吾
聞至人之言恐吾無其實輕用吾身而亡吾
國吾與孔丘非君臣也德友而已矣
　至人之所以爲至人者以其才全也才者
　性命之妙理惟至人能以不全而全之全
　之然後盡之也全盡於性命之理則死生
　存亡窮達貧富之變了然不以汩于中陰
　陽之更運宵晝之迭遷冥然不務度其始
　事變不足滑其和憂喜不足動其神豫然
　悦懌而日夜忘變之至故與物應對而復
　感而遂通所謂才全而已矣故曰是之謂
　才全才全者性命之理不虧也性命之理
　旣不虧則德之所以充也德之充者非有
　意於充如停水非有意於平也故曰平者
　水停之盛也夫德之充者物自以爲最而
　水之平者人取以爲法故曰其可以爲法
　也然德之充者内有其所守而外無其所
　放寂然無迹而物所以歸嚮故曰内保之
　而外不蕩又曰德不形者物不離也此至
　妙之理而非聖人不能以知之雖知不能
　以言之故魯哀得聞而不敢臣於聖人也
　故曰吾與孔丘非君臣也德友而已矣
闉跂支離無脤說衛靈公靈公說之而視全
人其脰肩肩甕㼜大癭說齊桓公桓公說之
而視全人其脰肩肩故德有所長而形有所
忘
　闉跂者言其忘行支離者言其忘形無脤
　者言其忘智故忘行則所以無迹忘形則
　所以忘我忘智則所以無知無迹則泯然
　絶世無我則渾然同物無知則泊然無爲
　故德之所以充也此莊子製名而寓意夫
　斯人也其形如此而其德有所長故說衛
　靈公則靈公悦之而忘其形說齊桓公則
　桓公亦悦而忘其形斯人也非有異於人
　也蓋能全其所當全忘其所當忘全忘之
　外雖有役性之物則不足爲其累也故曰
　甕㼜大癭又曰德有所長而形有所忘也
人不忘其所忘而忘其所不忘此謂誠忘
　夫形者天之所委也德者我之自得也蓋
　天之所委者一氣之暫聚我之自得者萬
　物不能役豈可愛一氣之暫聚而忘萬物
　不能役之之妙乎惟至人内不忘其不當
　忘而外忘其所當忘故才全而所以德不
　形所謂誠忘而已矣故曰人不忘其所忘
　而忘其所不忘此之謂誠忘
故聖人有所遊而知爲孽約爲膠德爲接工
爲商聖人不謀惡用知不斷惡用膠無喪惡
用德不貨惡用商四者天鬻也天鬻也者天
食也旣受命於天又惡用人
　故聖人有所遊者所謂乗物以遊心也乗
　物以遊心則處於無爲之境而任其自然
　之理雖知約德工皆非我有而我惡用哉
　然我之惡用於四者皆天之所付於人而
　養於人我惡可廢廢則滅天而已矣旣不
　可廢又不可益益則助天而已矣滅天則
　致累助天則反害如此則天人安得和同
　歟惟聖人不廢不益矣故曰旣受食於天
　又惡用人
有人之形無人之情有人之形故羣於人無
人之情故是非不得於身眇乎小哉所以屬
於人也謷乎大哉獨成其天
　有人之形者所謂塊然同類也無人之情
　者所謂寂然無爲也同類所以能羣而不
　能異無爲所以無是而無非故曰有人之
　形無人之情有人之形故羣於人無人之
　情故是非不得於身故形雖眇而皆視以
　爲人德已充而不虧其全矣故曰眇乎小
　哉所以屬於人也謷乎大哉獨成其天此
　闉跂支離無脤之所長也
惠子謂莊子曰人故無情乎莊子曰然惠子
曰人而無情何以謂之人莊子曰道與之貌
天與之形惡得不謂之人惠子曰旣謂之人
惡得無情莊子曰是非吾所謂情也吾所謂
無情者言人之不以好惡内傷其身常因自
然而不益生也惠子曰不益生何以有其身
莊子曰道與之貌天與之形無以好惡内傷
其身今子外乎子之神勞乎子之精倚樹而
吟據槁梧而瞑天選子之形子以堅白鳴
　夫情者性之害也人之生則貌出於道而
　形受於天皆正正而已矣惟情戕害其正
　正而正正所以不正矣惠子不知其然而
　以爲人而無情何以謂之人故莊子答之
　以不以好惡傷其身又曰常因自然而不
　益生夫好惡生於情而害於身有好惡則
　以生爲不足而欲其過度而益也過度而
　益則外役於物役於物則用神神大用則
　疲疲則有所感感而不已則昏瞑而已矣
　如此則見役於造化而不能與萬物爲一
　所以惑於堅白同異也故曰今子外乎子
　之神勞乎子之精倚樹而吟據梧而瞑天
　選子之形以堅白鳴夫聖人之所爲守其
　正正而全其當全不任智不用神廓然與
　造化同體而以萬物爲一安所措其情哉
　此惠子不知聖人之如此也夫莊子作
　德充之篇始之以王駘次之以申徒嘉
　又次之以叔山此三人者皆德充而形不完也
　故申徒不及王駘叔山不及申徒故第降
　一等而言之矣至于哀駘闉跂支離無脤
　者亦皆德充而形至惡也又第降一等而
　言之與人間世之篇次序相同矣夫不完
　至惡者皆外也外雖如此而内充其德
　則物爲之最而自求合也物自來合則
　是是萬物與我爲一也又何必措情於
　其間哉所以終於惠子之問情此莊
　子立言盡道如是也



南華眞經新傳卷之四











南華眞經新傳卷之五
　　　　宋　王　元　澤　傳
　　　大宗師篇
　夫德之充者入於道道者天下莫不由之
　也雖天地之至大萬物之至多皆同歸而
　一致矣此莊子作大宗師之篇而所以
　次之於德充符也
知天之所爲知人之所爲者至矣
　天人皆出於道而盡道者能知天人之所
　爲夫天之所爲者無爲也人之所爲者有
　爲也無爲則靜靜則復命有爲則動動
　則有義能知義命之極則物之所宗師
　也故曰至矣
知天之所爲者天而生也知人之所爲者以
其知之所知以飬其知之所不知終其天
年而不中道夭者是知之盛也雖然有患
　夫知天人之所爲者以不知知之也以不
　知知天則達於無爲之妙理而命之所以
　至也以不知知人則盡於有爲之極致而
　物之所以最也命之至則其生自然物之
　最則與天爲徒然而人之所爲務知而不
　上則是任智而已任智則知之過甚矣故
　曰是知之盛也夫任智而過知則反傷生
　故曰雖然有患
夫知有所待而後當其所待者持未定也庸
詎知吾所謂天之非人乎所謂人之非天乎
　天者一氣之所凝人亦一氣之所聚莊子
　達觀而知天具一人知人具一天天人大
　同而無所分别矣故曰庸詎知吾所謂天
　之非人乎所謂人之非天乎
且有眞人而後有眞知何謂眞人古之眞
人不逆寡不雄成不謨士若然者過而弗悔
當而不自得也若然者登高不慄入水不濡
入火不熱是知之登假於道也若此
　與化爲一直内而不假於物者眞人也眞
　者言乎其性也以其性之如是其所知
　則非出於人爲之偽矣故曰且有眞人而
　後有眞知眞知者不知也然而眞人之所以
　爲眞人者持其順以待少守其雌而若缺
　不謀不致而士自來合故曰不逆寡不雄
　成不謨士眞人如此而安有於過歟且或
　有過則不以得失介于心不介于心則無
　心於物也無心於物則與物不迕而物亦
　莫能傷之矣故曰若然者過而弗悔當而
　不自得也若然者登高不慄入水不濡入
　火不熱夫如是非眞人有異於人盡以眞
　知而入道矣故曰是知之能登假於道
　也若此
古之眞人其寢不夢其覺無憂其食不甘其
息深深
　眞人絶累而忘情其寢所以不夢也樂天
　而知命其覺所以不憂也味其無味其食
　所以不甘也靜復於靜其息所以深深也
眞人之息以踵衆人之息以喉屈服者其嗌
言若哇其嗜欲深者其天機淺
　踵者身之根也喉者導於氣也根不可以
　卒動氣不可以乆窒眞人之息以踵者蓋
　能歸根而靜也衆人之息以喉者由其窒
　氣之出也歸根而靜其息愈乆窒氣之出
　其息不乆愈乆者由其忘於嗜慾也不能
　乆者由其深於嗜慾也
古之眞人不知說生不知惡死其出不訢其
入不距翛然而往翛然而來而已矣不忘其
所始不求其所終受而喜之忘而復之是之
謂不以心捐道不以人助天是之謂眞人若
然者其心志其容寂其顙頯凄然似秋煖然
似春喜怒通四時與物有宜莫知其極
　眞人寓六骸象耳目安時處順而哀樂不
　能入故曰不知悦生不知惡死所往無不
　應無入不自得故曰其出不訢其入不距
　翛然而往者逰於形器之外也翛然而來
　者不在形器之内也入道之妙而不忘其
　始與化冥合而不求其終故曰不忘其始
　如不求其所終自得而無愠故曰受而喜
　之忘己而復命故曰忘而復之如此則縱
　心之所得而不離道仕物之自然而不過
　益其眞所以眞眞也故曰是之謂不以心
　捐道不以人助天是之謂眞人夫眞人之
　所以如此者其眞君安然而無慮也其狀
　貌呪然而無動也其顙頯朴然而無飾也
　不怒而威不仁而愛與四時所以合其序
　處萬物無有其不當孰能測其終極乎
　故曰若然者其心志其容寂其顙頯然
　淒然似秋煖然似春喜怒通四時與物
　有宜而莫知其極
故聖人之用兵也亡國而不失人心利澤施
乎萬世不爲愛人故樂通物非聖人也有親
非仁也天時非賢也利害不通非君子也行
名失己非士也亡身不眞非役人也若狐不
偕務光伯夷叔齊箕子胥餘紀他申徒狄
是役人之役適人之適而不自適其適者也
　夫眞人者以吾喪我以道從身不易内不
　徇外役物而不役於物適性而不適於性
　也若狐偕申徒狄之數子者不能喪我而
　又喪其眞不能徇道而又徇於時故役於
　物而不役於物適於性而不適性此所以
　不能立命也故曰是役人之役適人之道
　而不自適其適也
古之眞人其狀義而不朋若不足而不承與
乎其觚而不堅也張乎其虚而不華也邴邴
乎其似喜乎崔乎其不已乎滀乎進我色也
與乎止我德也厲乎其似世乎謷乎其未可
制也連乎其似好閉也悗乎忘其言也以刑
爲體以禮爲翼以知爲時以德爲循以刑爲
體者綽乎其殺也以禮爲翼者所以行於世
也以知爲時者不得已於事也以德爲循者
言其與有足者至於丘也而人眞以爲勤行
者也
　刑者天刑也天刑者天之命也萬物皆有
　命而備於我所謂以刑爲體也禮者履也
　履得其道則不行而至所謂以禮爲翼也
　知者知也知不凝滯則與世推移所謂
　以知爲時也德者以自得於内則日可見
　其所安行所謂以德爲循也夫物我之死暫
　往也吾何係吝於其間故曰以刑爲體者
　綽乎其殺也道無終極而我履而不息故
　曰以禮爲翼者所以行於世也與世推移
　而非有心於事故曰以知爲時者不得已
　於事也自得而安行雖有足者亦何行而
　昇上故曰以德爲循者言其與有足者至
　於丘也此四眞人非有意於行而人寔
　謂之力行也故曰眞人以爲勤行者也
故其好之也一其弗好之也一其一也一其
不一也一其一與天爲徒其不一與人爲徒
　眞人無心其好惡所以一也眞人抱一一
　不一所以同也無心而一則任自然故曰
　與天爲徒也抱一而同則或使然故曰與
　人爲徒也
天與人不相勝也是之謂眞人死生命也其
有夜旦之常天也人之有所不得與皆物之
情也彼特以天爲父而身猶愛之而況其卓
乎人特以有君爲愈乎己而身猶死之而況
其眞乎泉涸魚相與處於陸相呴以濕相濡
以沫不如相忘於江湖與其譽堯而非桀也
不如兩忘而化其道
　毁譽者世情之變聖人雖爲之應而心寔
　無有若夫遺世情而特以兼忘爲是者此
　莊子之所非而世之愚儒反以非莊子也
夫大塊載我以形勞我以生佚我以老息我
以死故善吾生者乃所以善吾死也
　眞人無佚老息死此特爲載形勞生言耳


南華眞經新傳卷之五














南華眞經新傳卷之六惡五
　　　宋　王　元　澤　傳
　　　大宗師篇
夫藏舟於壑藏山於澤謂之固矣然而夜半
有力者負之而走昧者不知也藏小大有宜
猶有所遯若夫藏天下於天下而不得所遯
是恒物之大情也
　夫物之不遷是物之所以常性也物之必
　往是物之所以常變也性不可易變不可
　留此莊子所以有藏舟藏山之言也已夫
　舟者取其汎然無定也山者取其確然不
　動也壑所以取其深澤所以取其大舟無
　定而藏之於深山不動而藏之於大況其
　物不止而止之物不固而固之也物雖止
　固而豈免造化之變移乎所謂有力者負
　之而走也夫造化冥運故言夜半造化難
　察故言昧者此莊子歎世人之不智矣惟
　眞人與化同體與物爲一生死榮謝付之
　自然藏妙用於無迹運至道之常存故曰
　若夫藏天下於天下而得所遯是恒物之
　大情也
特犯人之形而猶喜之若人之形者萬化而
未始有極也其爲樂可勝計邪
　生者未必不死死者未必不生終始往復
　而無有極盡故曰若人之形者萬化而未
　始有極也夫不生而生生此樂之所以無
　極也故曰其樂可勝計邪
故聖人將遊於物之所不得遯而皆存善夭
善老善始善終人猶效之
　夫萬物有始者必有終有成者必有毁斯
　皆見役於造化而無所逃其迹狀也惟聖
　人入道以無我乗物以遊心陰陽不能移
　造化不能役未嘗有所不存矣故曰故聖
　人將逰於物之所不得遯而皆存
又况萬物之所係而一化之所待乎
　天職生覆地職形載生覆者未必能形載
　而形載者未必能生成此萬物未爲全歸
　也惟聖人成天地之功合萬物以爲一此
　物之所以係而化之所以待宜乎獨爲於
　宗師也故曰又況萬物之所係而一化之
　所待乎
夫道有情有信無爲無形可傳而不可受可
得而不可見自本自根未有天地自古以固
存神鬼神帝生天生地在太極之先而不爲
高在六極之下而不爲深先天地生而不爲
乆長於上古而不爲老狶韋氏得之以挈天
地伏羲得之以襲氣母維斗得之終古不忒
日月得之終古不息堪壞得之以襲崑崙馮
夷得之以遊大川肩吾得之以處大山黄帝
得之以登云天顓頊得之以處玄宫禺强得
之立乎北極西王母得之坐乎少廣莫知其
始莫知其終彭祖得之上及有虞下及五伯
傅說得之以相武丁奄有天下乗東維騎箕
尾而比於列星
　夫道天下之至妙而無體無迹無乎不在
　也萬物莫不由之而似有情萬物由之而
　生而似有信寂然默運故無爲窈然眞空
　故無形可以神會而難以情求故曰可傳
　而不可受可以心得而難以理察故曰可
　得而不可見混成先天地而生故曰自本
　自根未有天地亘絡萬世而綿綿常存故
　曰自古以固存然則道之如此而其妙所
　以無方也故鬼得之而靈帝得之而神天
　地由之而生而非因天地而有其高不可
　度而其深不可測無新成無衰弊而狶韋
　至傅說得其體用而以爲天下正其名所
　以粲列而長存也故曰比於列星
南伯子葵問乎女偊曰子之年長矣而色若
孺子何也曰吾聞道矣南伯子葵曰道可得
學邪曰惡惡可子非其人也夫卜梁倚有聖
人之才而無聖人之道我有聖人之道而無
聖人之才吾欲以教之庶幾其果爲聖人乎
不然以聖人之道告聖人之才亦易矣吾猶
守而告之三日而後能外天下已外天下矣
吾又守之七日而後外物已外物矣吾又守
之九日而後能外生已外生矣而後能朝徹
朝徹而後能見獨見獨而後能無古今無古
今而後能入於不死不生殺生者不死生生
者不生其爲物無不將也無不迎也無不毁
也無不成也其名爲攖寧攖寧也者攖而後
成者也南伯子葵曰子獨惡乎聞之曰聞諸
副墨之子副墨之子聞諸洛誦之孫洛誦之
孫聞之瞻明瞻明聞之聶許聶許聞之需役
需役聞之於謳於謳聞之玄冥玄冥聞之參
寥參寥聞之疑始
　夫道者聖人之體也才者聖人之用也有
　體而無用未得爲之完有用而無體未得
　爲之至故有體有用則得道之全眞而無
　我也無我則無生故曰守之九日而外生
　無生則夜氣所以存故曰已外生矣而後
　能朝徹夜氣存則見其所不見故曰朝徹
　而後能見獨見其所不見則萬世一視故
　曰見獨而後能無古今如此則了於不生
　不死也故曰無古今而後能入於不生不
　死夫道全若是則物於物而不物物其死
　所以不死矣生於物而其生所以不生矣
　故曰殺生者不死生生者不生物無不恃
　而不見其迹故曰無不將也物無不逆而
　不見其首故曰無不迎也物由之而彫謝
　故曰無不毁也物得之而生成故曰無不
　成也物係之而後安故曰其名爲攖寧係
　之然後著故曰攖寧也者攖而後成也此
　入道之次序非眞人不能與於此然自南
　伯子葵至於疑始之數子皆莊子製名而
　寓意也
子祀子輿子犂子來四人相與語曰孰能以
無爲首以生爲脊以死爲尻孰知死生存亡
之一體者吾與之友矣四人相視而笑莫逆
於心遂相與爲友俄而子輿有病子祀往問
之曰偉哉夫造物者將以予爲此拘拘也曲
僂發背上有五管頤隱於齊肩高於頂句贅
指天陰陽之氣有沴其心間而無事跰𨇤而
鑑于井曰嗟乎夫造物者又將以予爲此拘
拘也
　夫至人者了於眞空之妙趣達於無爲之
　眞理萬物不可役其志造化不可拘其體
　以吾喪我而形骸豈足爲累乎若子祀子
　輿子犁子來之四人了於眞空達於無爲
　不知生死存亡之變而四人入道而爲友
　所謂至人而已矣雖然形之曲僂跰𨇤而
　不足爲累也
子祀曰汝惡之乎曰亡予何惡浸假而化予
之左臂以爲雞予因以求時夜浸假而化予
之右臂以爲彈予因以求鴞炙浸假而化予
之尻以爲輪以神爲馬予因而乗之豈更駕
哉
　以臂爲雞彈以尻爲輪以神爲馬此言萬
　物皆備於我身我能了之則足以乗而遊
　於形骸之外而出入於生死之域豈止息
　而更駕乎所以與造化冥運也故曰豈更
　駕哉
且夫得者時也失者順也安時而處順哀樂
不能入也此古之所謂縣解也而不能自解
者物有結之且夫物不勝天乆矣吾又何惡
焉俄而子來有病喘喘然將死其妻子環而
泣之犂往問之曰叱避無怛化倚其户與之
語曰偉哉造化又將奚以汝爲將奚以汝適
以汝爲鼠肝乎以汝爲蟲臂乎子來曰父母
於子東西南北唯命之從陰陽於人不翅於
父母彼近吾死而我不聽我則悍矣彼何罪
焉夫大塊載我以形勞我以生佚我以老息
我以死故善吾生者乃所以善吾死也
　得者時也所謂翛然而來是也失者順也
　所謂翛然而往是也來則不可禦往則不
　可止安於來而順於往憂喜豈能役我乎
　蓋心無所係而已矣故曰安時處順哀樂
　不能入也此古之所謂縣解也雖然心無
　所係而眞空矣一有妄想則萬態交至而
　相惑故曰而不自解者物有以結之夫心
　者人之天而物者人之累我能固心絶累
　則萬物豈能爲敵乎故曰物不勝天乆矣
　吾又何惡焉此至人忘己如此也
今大冶鑄金金踴躍曰我且必爲鏌鋣大冶
必以爲不祥之金今一犯人之形而曰人耳
人耳夫造化者必以爲不祥之人今一以天
地爲大罏以造化爲大冶惡乎往而不可哉
成然寐蘧然覺
　夫有意於爲人則未必爲於人而適取化
　工之所惡由金有意爲鏌鋣而大冶所以
　惡之矣此不任其自然也惟至人與化同
　體任其自然合萬物以爲一而未嘗分彼
　我之異所適而無不可也故曰今以天地
　爲大罏以造化爲大冶惡乎往而不可哉
　故成然寐者所謂暫往也蘧然覺者所謂
　暫來也
子桑户孟子反子琴張三人相與友曰孰能
相與於無相與相爲於無相爲孰能登天遊
霧撓挑無極相忘以生無所終窮三人相視
而笑莫逆於心遂相與友
　相與於無相與者所謂合天人而不以人
　助天也相爲於無相爲者所謂物物而不
　物於物也登天遊霧者所謂乗虚御氣也
　撓無極者所謂遍法界也此皆無我而能
　然旣無我則外生外生則不可知其極盡
　矣故曰相忘以生無所終窮斯三人可謂
　通達而無礙也
莫然有間而子桑户死未葬孔子聞之使子
貢往待事焉或編曲或鼓琴相和而歌曰嗟
來桑户乎嗟來桑户乎而已反其眞而我猶
爲人猗子貢趨而進曰敢問臨尸而歌禮乎
　常人以死爲喪眞故悲哀而已矣至人以
　死爲反眞故無悲哀而已矣無悲哀則編
　曲鼓琴不足以怪也子貢何必問之歟
二人相視而笑曰是惡知禮意子貢反以告
孔子曰彼何人者邪脩行無有而外其形骸
臨尸而歌顔色不變無以命之彼何人者邪
　禮者忠信之薄而凡常之桎梏也常人拘
　執而務相爲誇尚故得其薄而不得其厚
　知其外而不知其意至人達觀而屈伸動
　靜處其厚語默言笑知其意豈務屑屑而
　拘執歟此子貢責孟子反子琴張之禮而
　宜乎二人反笑其不知禮意也故曰是惡
　知禮意
孔子曰彼遊方之外者也而丘遊方之内者
也外内不相及而丘使女往弔之丘則陋矣
　逰方之外者所謂不入於形器也逰方之
　内者所謂入於形器也及仲尼之道至大
　而亦不可以形器拘流則行不以已而其
　言使中人之可行此所以有遊方内之言
　也逰方之内則比於拔俗潔身絶世無拘
　之人則爲陋矣故曰丘則陋矣
彼方且與造物者爲人而遊乎天地之一氣
彼以生爲附贅縣疣以死爲决𤴯潰癰夫若
然者又惡知死生先後之所在假於異物托
於同體亡其肝膽遺其耳目反覆終始不知
端倪芒然彷徨乎塵垢之外道遥乎無爲之
業彼又惡能憒憒然爲世俗之禮以觀衆人
之耳目哉子貢曰然則夫子何方之依曰丘
天之戮民也雖然吾與汝共之
　夫至人者與造化同功而冥運於天地之
　間以生爲外物以死爲復眞生不求其始
　而死不知其終異物非我之所異而我非
　異物之所殊曠然兩忘而俱非我有内寓
　六骸而外象耳目周流無極而莫窮本始
　超然遊六虚之外而寂然處眞空之内豈
　務拘執於禮法而駭凡常之聞見乎故曰
　彼又惡能憒憒然爲世俗之禮以觀衆人
　之耳目哉然而至人之如此者達乎性命
　之理而非有所依著也子貢不知而復問
　其何方之依宜乎仲尼答之以丘天之戮
　民吾與汝共之也夫所謂天之戮民者安
　天之命而以禮自拘也夫安天之命則至
　命也以禮自拘則盡性也此仲尼之所以
　聖者歟
子貢曰敢問其方孔子曰魚相造乎水人相
造乎道相造乎水者穿池而飬給相造乎道
者無事而生定故曰魚相忘乎江湖人相忘
乎道術
　道無不在而無有所拘儻適其理則生可
　自定由魚之在池則亦可以生何必泳海
　而方生也故曰相造乎道者無事而生定
　然水者魚之所適也道者人之所依也魚
　適於水而能忘水則其性所以存存也人
　依於道而忘於道則其生所以生生也故
　曰魚相忘乎江湖人相忘乎道術
子貢曰敢問畸人曰畸人者畸於人而侔於
天故曰天之小人人之君子人之君子天之
小人也
　聖人無我而與物齊諧安俟獨侔於天也
　方外之士介然拔俗而與物不耦所以獨
　侔於天也獨侔於天則是人之君子矣若
　子桑户孟子反子琴張者所謂人之君子
　歟故曰天之小人人之君子人之君子天
　之小人也
顔回問仲尼曰孟孫才其母死哭泣無涕中
心不慼居喪不哀無是三者以善喪蓋魯國
固有無其實而得其名者乎回一怪之仲尼
曰夫孟孫氏盡之矣進於知矣唯簡之而不
得夫已有所簡矣孟孫氏不知所以生不知
所以死不知就先不知就後若化爲物以待
其所不知之化己乎且方將化惡知不化哉
方將不化惡知已化哉吾特與汝其夢未始
覺者邪
　至人忘生死之極達聚散之常生不爲之
　樂而死不爲之悲故孟孫才之母死其哭
　無涕其心不慼其居喪不哀者盡於反眞
　之理而不慼不哀此所以得名於魯國也
　顔回徒見其外而未得其内故曰回一怪
　之仲尼能得其内而又見其外故曰盡之
　矣進於知者夫能盡反眞之理矣蓋能取
　於道也故曰已有所簡矣能取於道則魄
　然無己而吾非我有其生死先後化與不
　化不知其所然與之俱往俱來此孟孫氏
　能於夢寐之中而自覺仲尼所以稱己與
　顔回不及矣故曰吾與汝其夢未始覺者
　耶
且彼有駭形而無損心有旦宅而無情死孟
孫氏特覺人哭亦哭是自其所以乃且也相
與吾之耳矣庸詎知吾所謂吾之乎
　有駭形者所謂人哭亦哭也無損心者所
　謂不慼不哀也有旦宅者所謂以形爲旅
　寄也無死情者所謂不徇適去也如此則
　物非我異身非我有故曰庸詎知吾所謂
　吾之乎
且汝夢爲鳥而厲乎天夢爲魚而没於淵不
識今之言者其覺者乎其夢者乎
　夢爲鳥者必飛夢爲魚者必潜此理勢之
　自然也故曰且汝夢爲鳥而厲乎天夢爲
　魚而没於淵夫夢之與覺生之與死混然
　一致而皆爲眞空何足哀樂於其間也故
曰不識今之言者其覺者乎其夢者乎
　造適不及笑獻笑不及排
　造適者非勉力而眞爲也獻笑者非樂然
　後笑也笑者至也排者去也非眞爲則出
　於强故不及至而止矣故曰造適不及笑
　非樂笑則亦出於强故不及去而自止矣
　故曰獻笑不及排孟孫才之哭泣何異造
　適獻笑乎
安排而去化乃入於寥天一
　生人者安於暫往忘於己化適於高遠侔
　於上天明于一致故曰安排而化去乃入
　於寥天一夫生死之變至大矣而達者了
　之而不以爲大當其生則爲時當其去則
　能順窈然無意於其間也然子反琴之歌
　曲與莊子鼓盆之意同孟孫才之哭泣與
　秦失三號之意同此皆至人之所爲非聖
　人不能知之矣
意而子見許由許由曰堯何以資汝意而子
曰堯謂我汝必躬服仁義而明言是非許由
曰而奚來爲軹夫堯旣已黥汝以仁義而川
汝以是非矣汝將何以遊夫遥蕩恣睢轉徙
之塗乎意而子曰雖然吾願遊於其藩許由
曰不然夫盲者無以與乎眉目顔色之好瞽
者無以與乎青黄黼黻之觀意而子曰夫無
莊之失其美據梁之失其力黄帝之亡其知
皆在罏棰之間耳庸詎知夫造物者之不息
我黥而補我劓使我乗成以隨先生邪許由
曰噫未可知也我爲汝言其大略吾師乎吾
師乎𩐎萬物而不爲義澤及萬世而不爲仁
長於上古而不爲老覆載天地刻彫衆形而
不爲巧此所遊已
　意而子者無意也許由者無爲也以無意
　而對無爲其於道也爲得矣此莊子所以
　託言二子之答問矣夫仁義者道之迹是
　非者智之端渾而内冥則皆不出於道散
　而外著則未能免其累意而子言堯使其
　服仁義言是非者所謂散道而外著也焉
　能免累而止止歟此許由所以有黥劓之
　言而又曰汝遊夫淫蕩恣睢轉徙之塗乎
　然意而子雖云無意而由有心焉是以未
　樂盡道之妙壺而止願遊其藩傍也故曰
　願逰於其藩逰於其藩者則有時而止此
　許由所以引其師而復諭之也夫𩐎萬物
　而不爲義澤萬世而不爲仁者其道渾而
　爲一也長於上古而不爲老者其出歸於
　無極也覆載天地彫刻衆形而不爲巧者
　化而不涉爲之之迹也此皆無心之所致
　無心者乗物以遊心而無所不至也故曰
　此所逰己許由之師可謂大宗師莊子所
　以託言於終也故意而子無莊據梁者皆
　莊子製名而寓意
顔回曰回益矣仲尼曰何謂也曰回忘仁義
矣曰可矣猶未也它日復見曰回益矣曰何
謂也曰回忘禮樂矣曰可矣猶未也它日復
見曰回益矣曰何謂也曰回坐忘矣仲尼蹴
然曰何謂坐忘顔回曰墮枝體黜聰明離形
去知同於大通此謂坐忘仲尼曰同則無好
也化則無常也而果其賢乎丘也請從而後
也
　仲尼者無我也顔回者克己也以克己而
　師無我則其進所以終至於無我此莊子
　所以言顔回始忘仁義次忘禮樂而終至
　於坐忘坐忘者無我而無所不忘而前所
　謂未始有回是也夫無我者天地萬物之
　所宗師也
子輿與子桑友而霖雨十日子輿曰子桑殆
病矣裏飯而往食之至子桑之門則若歌若
哭鼓琴曰父邪母邪天乎人乎有不任其聲
而趨舉其詩焉子輿入曰子之歌詩何故若
是曰吾思夫使我至此極者而弗得也父母
豈欲吾貧哉天無私覆地無私載天地豈私
貧我哉求其爲之者而不得也然而至此極
者命也夫
　至人者一委於命而無累於物故富貴貧
　賤生死之變窈然盡忘而不介於胸中此
　子桑貧而以言其命也故曰命也夫夫莊
　子作大宗師之篇而始言其知天次言其
　知人而終言其委命者蓋明能知天則所
　謂窮理也能知人則所謂盡性也能委命
　則所謂至命也窮理盡性而至於命此所
　以爲大宗師也故終之以命焉此莊子之
　爲書篇之始終皆有次序也學者宜求其
　意焉
　　　應帝王篇
　天出德而入道入道而盡妙此物之所以
　同歸而宗師也物之所同歸則應可以爲
　帝王此莊子作應帝王之篇而次於大宗
　師也
齧缺問於王倪四問而四不知齧缺因躍而
大喜行以告蒲衣子蒲衣子曰而乃今知之
乎
　帝王之道在於無爲無爲則無迹無迹則
　不可言此王倪所以不答齧缺之問也夫
　齧缺者道不全之稱也王倪者王道之本
　也以其知道之不全而不得不問以其得
　道之端本而言不知不知者深知也然齧
　缺遽悟王倪不知之意而爵躍大喜而退
　以告蒲衣子蒲衣子遂與言其無爲之妙
　也夫無爲者道之眞而莊子故於篇首而
　言之
有虞氏不及泰氏有虞氏其猶藏仁以要人
亦得人矣而未始出於非人泰氏其卧徐徐
其覺于于一以己爲馬一以己爲牛其知情
信其德甚眞而未始入於非人
　泰氏虞氏均爲無爲然虞氏不及泰氏者
　非道之所以不同以其時變之異耳夫泰
　氏之世任其自然萬物齊譿而無彼我異
　同之辯故曰其卧徐徐其覺于于一以己
　爲馬一以己爲牛不知而所以交孚自得
　而所以内直故曰其知情信其德甚眞好
　惡俱泯而出於是非之域故曰而未始入
　於非人夫如此者時之然也虞氏之世治
　有使然物我自殊而有彼我異同之辯非
　仁不足以齊之故曰其由藏仁以要人亦
　得人矣得於人者好惡所以形而入於是
　非之域故曰而未始出於非人夫如此者
　亦時之然也故以道觀之則焉有不及以
　時言之則小有不同蒲衣子欲極言無爲
　之妙而所以以虞氏不及泰氏也
肩吾見狂接輿狂接輿曰日中始何以語女
肩吾曰告我君人者以己出經式義度人孰
敢不聽而化諸狂接輿曰是欺德也其於治
天下也猶涉海鑿河而使蚉負山也夫聖人
之治也治外乎正而後行確乎能其事者而
已矣且鳥高飛以避矰弋之害鼷鼠深穴乎
神丘之下以避熏鑿之患而曾二蟲之無知
乎
　肩吾接輿所稱之意已解於逍遥篇曰中
　始者此亦莊子製名寓意也經常也常者
　久也久於其道則天下化成故曰以已出
　經式用也用者庸也寓諸庸而無不當故
　曰式義度人如此則本末兼全而内外俱
　治矣夫帝王之道無爲爲本而有爲爲末
　無爲有爲均是至妙任之各以時也接輿
　知本而不知末知無而不知有所以有聖
　人治外乎之言也又引鳥鼠二蟲而明於
　無爲夫鳥之飛鼠之穴者此自然也有矰
　弋熏鑿之害而然後其飛高至于天而其
　穴必在神丘之下此使然也自然者無爲
　而使然者有爲有爲亦不出於飛穴之外
　也接輿自言於本末而不識本末矣
天根遊於殷陽至蓼水之上適遭無名人而
問焉曰請問爲天下無名人曰去汝鄙人也
何問之不預也予方將與造物者爲人厭則
又乗夫莽眇之鳥以出六極之外而遊無何
有之鄉以處壙垠之野汝又何帠以治天下
感予之心爲
　天根者老子所謂是爲天地根是也無名
　者老子所謂無名天地之始是也爲天地
　根又爲天地始此道之所以至妙也莊子
　製二子之名而取其意夫無名必至於有
　名有名萬物之母也故曰子方將與造物
　者爲人乗莽眇之鳥者言其輕舉而不更
　駕也出六極之外者言不入於形器也逰
　無何有之鄉者言人眞空之奥也處壙垠
　之野者言居無盡之外也此則無爲無心
　而天下自治矣故曰汝又何舁以治天下
　感子之心爲此所以足爲帝王矣
又復問無名人曰汝遊心於淡合氣於漠順
物自然而無容私焉而天下治矣陽子居見
老聃曰有人於此嚮疾彊梁物徹疏明學道
不勌如是者可比明王乎老聃曰是於聖人
也胥易技係勞形休心者也且也虎豹之文
來田猨狙之便執斄之狗來藉如是者可比
明王乎
　夫接輿者止知無爲也天根者止知有爲
　也知無爲者不得不諭以有爲故肩吾答
　接輿以出已式義之言也知有爲者不得
　不諭之以無爲此無名復答天根以遊心
　合氣之言也夫逰心者汎然自得而復於
　至靜也故曰逰心於淡合氣者其息深深
　而歸於至虚也故曰合氣於漠虚靜無爲
　而又能與物不迕而不背公此天下之所
　以自治也故曰順物自然而無容私焉而
　天下治矣
陽子居蹴然曰敢問明王之治老聃曰明王
之治功蓋天下而似不自己化貸萬物而民
弗恃有莫舉名使物自喜立乎不測而遊於
無有者也
　陽子居者亦莊子製名寓意也問明王之
　道者是問帝王之道也夫明王之所爲功
　及天下而身不居贍足萬物而下不知處
　乎至妙而任乎無爲此所以爲明王之道
　也豈以疏明不勌而爲之歟此陽子居未
　爲知道之本末也
鄭有神巫曰季咸知人之死生存亡禍福壽
夭期以歲月旬日若神鄭人見之皆棄而走
列子見之而心醉歸以告壺子曰始吾以夫
子之道爲至矣則又有至焉者矣壺子曰吾
與汝旣其文未旣其實而固得道與衆雌而
無雄而又奚卵焉而以道與世亢必信夫故
使人得而相汝嘗試與來以予示之明日列
子與之見壺子出而謂列子曰嘻子之先生
死矣弗活矣不以旬數矣吾見怪焉見濕灰
焉列子入泣涕沾襟以告壺子壺子曰曏吾
示之以地文萌乎不震不正是殆見吾杜德
機也嘗又與來明曰又與之見壺子出而謂
列子曰幸矣子之先生遇我也有瘳矣全然
有生矣吾見其社權矣列子入以告壺子壺
子曰曏吾示之以天壤名實不入而機發於
踵是殆見吾善者機也嘗又與來明日又與
之見壺子岀而謂列子曰子之先生不齋吾
無得而相焉試齋且復相之列子入以告壺
子壺子曰吾曏示之以太冲莫勝是殆見吾
衡氣機也鯢桓之審爲淵止水之審爲淵流
水之審爲淵淵有九名此處三焉嘗又與來
明日又與之見壺子立未定自失而走壺子
曰追之列子追之不及反以報壺子曰已滅
矣已失矣吾不及已壺子曰曏吾示之以未
始出吾宗吾與之虚而委蛇不知其誰何因
以爲茅靡因以爲波流故逃也然後列子自
以爲未始學而歸三年不出爲其妻爨食豕
如食人於事無與親雕琢復朴塊然獨以其
形立紛而封哉一以是終
　夫侔於天地同於造化者帝王之道也帝
　王之道出於無爲之際而運於心術之間
　其妙所以入無方之神而其徼所以出至
　虚之域冥諸内以忘其外潜其神以喪其
　形千變萬化而不可測矣若壺子之所變
　本于無爲而入於無方虚靜杳寂而忘外
　喪形此神巫之不能相也夫鄭巫者所謂
　人知其神而不神也壺子者所謂人不知
　其神而入神也夫莊子言帝王之道而所
　以言及於神者以帝王之道入神則方盡
　於妙也故引壺子之事而明之言其如此
　則方可爲帝王也
無爲名尸無爲謀府無爲事任無爲知主體
盡無窮而遊無眹盡其所受乎天而無見得
亦虚而已至人之用心若鏡不將不迎應而
不藏故能勝物而不傷
　無爲名尸者任其自然而名正也無爲謀
　府者寂然不動而無思也無爲事任者汎
　然無係而不役於物也無爲智王者藏其
　天眞而不用機心也體盡無窮者不求其
　終也而逰無眹者不顯其迹也盡其所受
　乎天者至命也而無見得者無得而無喪
　也亦虚而已者道至此而極於眞空也夫
　至虚而極於眞空者物來則應事至則辨
　所以勝物而物莫能傷矣故曰至人之用
　心若鏡不將不迎應而不藏故能勝物而
　不傷夫帝王之道極妙之如此故於終篇
　而言之也
南海之帝爲儵北海之帝爲忽中央之帝爲
渾沌儵與忽時相與遇於渾沌之地渾沌待
之甚善儵與忽謀報渾沌之德曰人皆有七
竅以視聽食息此獨無有嘗試鑿之日鑿一
竅七日而渾沌死
　夫無乎不在無有不至體之而不見其體
　用之而不見其用天下萬物由之而不能
　知之者道也道無方也無體也無爲也無
　名也有方則有體有爲則有名名立則道
　之所以不全此莊子所以有南北中央帝
　之言也夫南北言其方也帝者況其體也
　相遇喻其爲也儵忽渾沌言其名也此寓
　言道散而不全也道旣散而渾合者亦不
　復完故曰七日而渾沌死夫渾沌者言其
　道合而一致得其妙者足以逍遥足以齊
　物足以養生足以經世足以充德足以爲
　宗師而冥然無方無體也至于足以爲帝
　王則是道之所以散而有爲有名也有爲
　有名則道豈復合而渾歟此所以終言渾
　沌之死也七日者七篇之數也此莊子盡
　道於内篇之七也夫内篇者皆性與天道
　聖人之事而非淺見得以知之矣然終之
　於帝王篇者以帝者聖之餘而王則外而
　已矣是以終之焉



南華眞經新傳卷之六










南華眞經新傳卷之七惡六
　　　宋　王　元　澤　傳
　　　天道篇
　夫天下之世俗外效曾史楊墨之所爲而
　内失其自然之正性正性失則不能無爲
　而安靜矣莊子因而作天道篇
天道運而無所積故萬物成帝道運而無所
積故天下歸聖道運而無所積故海内服明
於天通於聖六通四辟於帝王之德者其自
爲也昧然無不靜者矣
　無爲爲之謂之天審諦不妄之謂帝大而
　化之之謂聖天與帝聖皆出於道而所以
　通達矣故天道無爲而行健萬物所以資
　始也故曰天道運而無所積故天下歸聖
　道自然而彌綸民心所以悦懷也故曰聖
　道運而無所積故海内服明於天者知天
　也通於聖者入聖也知天則達於無爲入
　聖則任於自然如此則了於帝王之德而
　其所爲寂然而物莫足矣故曰明於天通
　於聖六通四辟於帝王之德者其無爲也
　無不靜矣
聖人之靜也非曰靜也善故靜也萬物無足
以鐃心者故靜也水靜則明燭鬚眉平中准
大匠取法焉水靜猶明而况精神聖人之心
靜乎天地之鑒也萬物之鏡也夫虚靜恬淡
寂漠無爲者天地之平而道德之至故帝王
聖人休焉休則虚虚則實實者倫矣虚則靜
靜則動動則得矣靜則無爲無爲也則任事
者責矣無爲則俞俞俞俞者憂患不能處年
壽長矣夫虚靜恬淡寂漠無爲者萬物之本
也明此以南鄉堯之爲君也明此以北面舜
之爲臣也以此處上帝王天子之德也以此
處下玄聖素王之道也以此退居而間遊江
海山林之士服以此進爲而撫世則功大名
顯而天下一也靜而聖動而王無爲也而尊
樸素而天下莫能與之爭美
　聖人非有意於靜以其歸根而靜也歸根
　而靜則靜之至故曰非曰靜也善故靜也
　夫靜之至則啫慾忘而天機深外物安足
　以動矣故曰萬物無足以鐃其心者故靜
　也然而聖人之至靜愈於水之所靜也水
　靜則明見於毫末其平則大匠取法焉聖
　人之心靜則精神完復而洞徹雖天地之
　大萬物之衆不可逃吾照知也故曰而况
　精神聖人之心靜乎天地之鑑也萬物之
　鏡也虚者所謂曠兮若谷也靜者所謂其
　息深深也恬淡者所謂希夷也寂漠者所
　謂晦默也無爲者所謂自然也此皆眞空
　妙有之至也雖天地道德不出於此數者
　矣帝聖所以處之而息焉故曰夫虚靜恬
　淡寂漠無爲者天地之平道德之至故帝
　王聖人休焉夫帝聖旣處此數者而休心
　心休則虚虚則靜靜則無爲無爲則自得
　矣然而虚則未嘗不實實則極天下之理
　也故曰虚則實實者倫矣靜則亦未嘗不
　動動則無一事之失也故曰靜則動動則
　得矣無爲則亦未嘗不爲爲則無有不當
　也故曰無爲也則任事者責矣任事者責
　矣則自得自得則悲哀不能入而形未嘗
　衰也故曰無爲則俞俞俞俞者憂患不能
　處年壽長矣
夫明白於天地之德者此之謂大本大宗與
天和者也所以均調天下與人和者也與人
和者謂之人樂與天和者謂之天樂莊子曰
吾師乎吾師乎𩐎萬物而不爲戾澤及萬世
而不爲仁長於上古而不爲壽覆載天地刻
彫衆形而不爲巧此之謂天樂故曰知天樂
者其生也天行其死也物化靜而與陰同德
動而與陽同波故知天樂者無天怨無人非
無物累無鬼責故曰其動也天其靜也地一
心定而王天下其鬼不崇其魂不疲一心定
而萬物服言以虚靜推於天地通於萬物此
之謂天樂天樂者聖人之心以畜天下也
　靜則歸根而晦默寂然所以自得也故曰
　靜則與陰同化動則愈出而明白汎然所
　以無礙也故曰動則與陽同波此天樂之
　至也夫天樂者孔孟之所謂樂天也樂天
　則萬物不足以憂之而樂之至也故曰天
　樂也
天帝王之德以天地爲宗以道德爲主以無
爲爲常無爲也則用天下而有餘有爲也則
爲天下用而不足故古之人貴夫無爲也上
無爲也下亦無爲也是下與上同德下與上
同德則不臣下有爲也上亦有爲也是上與
下同道上與下同道則不主
　付物自然則贍足萬物而不絶故曰無爲
　也則用天下而有餘俾物使然則萬物相
　役而力不贍故曰有爲也則爲天下用而
　不足非帝王之道也
上必無爲而用天下下必有爲爲天下用此
不易之道也
　主者天道也臣者人道也天不得不無爲
　人不得不有爲無爲所以無心於天下而
　天下歸於役使也有爲所以有心於天下
　而天下從而役使也歸其役使者常逸從
　而役使者常勞此萬世不變之道也故曰
　上必無爲而用天下下必有爲爲天下用
　此不易之道也
故古之王天下者知雖落天地不自慮也辯
雖彫萬物不自說也能雖窮海内不自爲也
天不産而萬物化地不長而萬物育帝王無
爲而天下功故曰莫神於天莫富於地莫大
於帝王故曰帝王之德配天地此乗天地馳
萬物而用人羣之道也本在於上末在於下
要在於主詳在於臣三軍五兵之運德之末
也賞罰利害五刑之辟教之末也禮法度數
刑名比詳治之末也鐘鼓之音羽旄之容樂
之末也哭泣衰絰降殺之服哀之末也此五
末者須精神之運心術之動然後從之者也
末學者古人有之而非所以先也
　莊子之作此篇首言天帝聖人之道而次
　言虚靜恬淡之妙次又言天樂帝王之德
　所以極明無爲之妙理也夫無爲者必至
　於有爲有爲則有迹而已矣故繼言其兵
　軍賞罰禮樂喪哀之五事所以極言有爲
　之迹也然而又慮後之治天下者以治天
　下之道不出於此五者而用之以失其眞
　性遂稱五事爲德教禮樂喪哀之末也夫
　有末者必有本本則無爲之理也理不出
　性命之際而知其理而順之則五者自行
　而已矣故曰此五者須精神之運心術之
　動然後從之者也
君先而臣從父先而子從兄先而弟從長先
而少從男先而女從夫先而婦從夫尊卑先
後天地之行也故聖人取象焉天尊地卑神
明之位也春夏先秋冬後四時之序也萬物
化作萌區有狀盛衰之殺變化之流也夫天
地至神而有尊卑先後之序而況人道乎宗
廟尚親朝廷尚尊鄉黨尚齒行事尚賢大道
之序也語道而非其序者非道也語道而非
其道者安取道
　夫莊子之此篇深明自然之道所謂知於
　天而已至此而言君臣父子兄弟少長男
　女夫婦尊卑先後之序亦所謂知於人而
　已荀子言莊子蔽於天而不知人周豈爲
　不知於人歟
是故古之明大道者先明天而道德次之道
德已明而仁義次之仁義已明而分守次之
分守已明而刑名次之刑名已明而因任次
之因任已明而原省次之原省已明而是非
次之是非已明而賞罰次之賞罰已明而愚
知處宜貴賤履位仁賢不肖襲情必分其能
必由其名以此事上以此畜下以此治物以
此脩身知謀不用必歸其天此之謂太平治
之至也故書曰有刑有名刑名者古人有之
而非所以先也古之語大道者五變而刑名
可舉九變而賞罰可言也驟而語刑名不知
其本也驟而語賞罰不知其始也倒道而言
迕道而說者人之所治也安能治人驟而語
刑名賞罰此有知治之具非知治之道可用
於天下不以用天下此之謂辯士一曲之人
也禮法數度刑名比詳古人有之此下之所
以事上非上之所以畜下也
　萬物待是而後存者天也莫不由是而之
　焉者道也道之在我者德也以德愛者仁
　也愛而宜者義也仁有先後義有上下謂
　之分先不擅後下不侵上謂之守刑者物
　此者也名者命此者也所謂物此者何也
　貴賤親疏所以表飾之其物不同者是也
　所謂命此者何也貴賤親疏所以稱號之
　其命不同者是也物此者貴賤各有容矣
　命此者親疏各有其號矣因親疏貴賤而
　任之以其所宜爲此之謂因任因任之以
　其所宜爲矣放而不察乎則又旣天地必
　原其情必省其事此之謂原省原省明而
　後可以辨是非是非明而後可以施賞罰
　故曰先明天而道德次之道德已明而仁
　義次之仁義已明而分守次之分守已明
　而刑名次之刑名已明而因任次之因任
　已明而原省次之原省已明而是非次之
　是非已明而賞罰次之此九變者古之人
　孰不從之矣至後世則不然仰而曰彼蒼
　蒼而大者何也其去吾不知其幾千萬里
　是豈能如我何哉吾爲吾之所爲而已安
　取彼於見遂棄道德離仁義略分守慢刑
　名忽因任而忘原省直信吾之是非而加
　人以其賞罰於是乎天下始大亂而寡弱
　者號無告聖人不作諸子者俟其間而出
　於偏見言道德者至於杳冥而不可考而
　原一世之有爲者爲不足以言刑名者守
　物誦數罷苦以至於老而疑道德彼皆忘
　其智爲之不贍也而魁然自以爲聖人者
　此矣悲夫故曰五變而刑名可舉九變而
　賞罰可言語道而非序安取其言也
昔者舜問於堯曰天王之用心何如堯曰吾
不敖無告不廢窮民苦死者嘉孺子而哀婦
人此吾所以用心已舜曰美則美矣而未大
也堯曰然則何如舜曰天德而出寧日月照
而四時行若晝夜之有經云行而雨施矣堯
曰然則膠膠擾擾乎子天之合也我人之合
也夫天地者古之所大也而黄帝堯舜之所
共美也故古之王天下者奚爲哉天地而已
矣
　夫堯不敖無告不廢窮民苦死者嘉孺子
　哀婦人此雖爲惠而以心惠物也夫以心
　惠物則仁於一物而所惠不廣矣故舜曰
　而未大也豈若無心惠物乎故無心惠物
　則所惠者大而物安乎故舜又曰天德而
　出寧
孔子西藏書於周室子路謀曰由聞周之徵
藏史有老聃者免而歸居夫子欲藏書則試
往因焉孔子曰善往見老聃而老聃不許於
是繙十二經以說老聃中其說曰太謾願聞
其要孔子曰要在仁義老聃曰請問仁義人
之性邪孔子曰然君子不仁則不成不義則
不生仁義眞人之性也又將奚爲矣老聃曰
請問何謂仁義孔子曰中心物愷兼愛無私
此仁義之情也老聃曰意幾乎後言夫兼愛
不亦迂乎無私焉乃私也夫子若欲使天下
無先其牧乎則天地固有常矣日月固有明
矣星辰固有列矣禽獸固有群矣樹木固有
立矣夫子亦放德而行遁道而趍已至矣又
何偈偈乎揭仁義若擊鼓而求亡子焉意夫
子亂人之性也士成綺見老子而問曰吾聞
夫子聖人也吾固不辭遠道而來願見百舍
重趼而不敢息今吾觀子非聖人也鼠壤有
餘蔬而棄妹不仁也生熟不盡於前而積歛
無崖老子漠然不應士成綺明日復見曰昔
者吾有刺於子今吾心正郤矣何故也老子
曰夫巧知神聖之人吾自以爲脱焉昔者子
呼我牛也而謂之牛呼我馬也而謂之馬苟
有其實人與之名而弗受再受其殃吾服也
恒服吾非以服有服士成綺鴈行避影履行
遂進而問脩身若何老子曰而容崖然而目
衝然而顙頯然而口闞然而狀義然似繫馬
而止也動而持發也機察而審知巧而睹於
泰凡以爲不信邊境有人焉其名爲竊老子
曰夫道於大不終於小不遺故萬物備廣廣
乎其無不容也淵乎其不可測也形德仁義
神之末也非至人孰能定之夫至人有世不
亦大乎而不足以爲之累天下奮棅而不與
之偕審乎無假而不與利遷極物之眞能守
其本故外天地遺萬物而神未嘗有所困也
通乎道合乎德退仁義賔禮樂至人之心有
所定矣世之所貴道者書也書不過語語有
貴也語之所貴者意也意有所隨意之所隨
者不可以言傳也
　夫道無乎不在也雖天地之大由之而生
　蜩鷃之小由之而成故在於大則亦未嘗
　不小在於小而亦未嘗不大當在其大也
　則不可知其極故曰於大不終當在其小
　則不見不足故曰於小不遺大不知其極
　小不見其不足萬物之用無不備也故曰
　萬物廣備然萬物之旣備而無不涵容也
　故曰廣乎其無不容也容於萬物而其深
　無涯也故曰淵乎其不可測也道之如此
　而非至人孰能體用矣故至人之體道天
　下雖廣而不以累心也故曰有世不亦大
　乎而不足以爲之累權謀用而不與之偕
　也故曰天下奮棅而不與之偕明物儻來
　而不爲之役也故曰審乎無假而不與利
　遷辨是與非而不失性也故曰極物之眞
　能守其本至人如此而天地不足拘萬物
　不足累性命安全而汎然逍遥故曰外天
　地遺萬物而神未嘗有所困也遠乎無爲
　明乎自得抑乎仁義外乎禮樂眞君淵靜
　而不動也故曰退道德賔禮樂至人之心
　有所定矣
而世因貴言傳書世雖貴之哉猶不足貴也
爲其貴非其貴也故視而可見者形與色也
聽而可聞者名與聲也悲夫世人以形色名
聲焉足以得彼之情夫形色名聲果不足以
得彼之情則知者不言言者不知而世豈識
之哉桓公讀書於堂上輪扁斲輪於堂下釋
椎鑿而上問桓公曰敢問公之所讀者何言
邪公曰聖人之言也曰聖人在乎公曰已死
矣曰然則君之所讀者古人之糟魄已夫桓
公曰寡人讀書輪人安得議乎有說則可無
說則死輪扁曰臣也以臣之事觀之斲輪徐
則甘而不固疾則苦而不入不徐不疾得之
於手而應於心口不能言有數存焉於其間
臣不能以喻臣之子臣之子亦不能受之於
臣是以行年七十而老斲輪古之人與其不
可傳也死矣然則君之所讀者古人之糟魄
已夫
　夫道視之不見也聽之不聞也摶之不得
　也不可以智度不可以情求妙而至妙神
　而至神惟聖人心得而知之矣聖人心得
　而知之也以道神妙深微而廣後世不能
　知之矣故載道之粗於其書書所以爲道
　之粗迹也桓公不能心得於至道徒讀聖
　人之粗迹宜乎輪扁之所以譏也然輪扁
　雖譏於桓公至于己之所輪而其術雖爲
　得於心亦未爲無失而已矣夫破百年之
　木而操之以爲輪是使木失眞性也安若
　不斲於輪乎二者均爲有爲之累故莊子
　言於此篇終


南華眞經新傳卷之七










南華直經新傳卷之八惡七
　　　宋　王　元　澤　傳　
　　　天運篇
　夫無爲者天之妙道也天道之止於無爲
　則其道所以不爲神惟能無爲而爲之然
　後道妙而神矣此莊子因作天運篇
天其運乎地其處乎日月其爭於所乎孰主
張是孰綱維是孰居無事推而行是意者其
有機緘而不得已邪意者其運轉而不能自
止邪云者爲雨乎雨者爲云乎孰隆施是孰
居無事淫樂而勸是風起北方一西一東有
上彷徨孰嘘吸是孰居無事而披拂是敢問
何故巫咸祒曰來吾語女天有六極五常帝
王順之則治逆之則凶九洛之事治成德備
監照下土天下載之此謂上皇
　夫日月云雨風氣皆天之用也天有其用
　而不用以爲用則其用所以不息也惟聖
　人法而用之以宥於天下故功所以不虧
　而道所以曲全幽遠無不照知而民心推
　戴而存眞也故曰帝王順之則治逆之則
　凶九洛之事治成德備監照下土天下戴
　之此謂上皇
商太宰蕩問仁於莊子莊子曰虎狼仁也曰
何謂也莊子曰父子相親何爲不仁曰請問
至仁莊子曰至仁無親太宰曰蕩聞之無親
則不愛不愛則不孝謂至仁不孝可乎莊子
曰不然夫至仁尚矣孝固不足以言之此非
過孝之言也不及孝之言也夫南行者至於
郢北面而不見冥山是何也則去之遠也故
曰以敬孝易以愛孝難以愛孝易而忘親難
忘親易使親忘我難使親忘我易兼忘天下
難兼忘天下易使天下兼忘我難
　至仁者未及於大仁正於不親而已矣故
　曰至仁不親不親則親之視我豈有乎故
　曰使親忘我易親之忘我則我止曰無心
　於親矣豈爲無心於天下乎故兼忘天下
　難天下者度外之一物耳我豈視之爲有
　而累心之亦可忘之而已矣故曰兼忘天
　下易然天下雖爲度外之一物而萬物待
　我而贍足矣故曰使天下兼忘我難此至
　仁未爲兼忘也惟大仁任其自然而付之
　自爲所以兼忘而已矣兼忘則入於眞空
　矣
夫德遺堯舜而不爲也利澤施於萬世天下
莫知也豈直太息而言仁孝乎哉夫孝悌仁
義忠信貞廉此皆自勉以役其德者也不足
多也故曰至貴國爵并焉至富國財并焉至
願名譽并焉是以道不渝
　夫萬物皆備於我而我能全之而不虧則
　至貴至富至願所以并之焉其道安有加
　損矣故曰至貴國爵并焉至富國財并焉
　至願名譽并焉是以道不渝
北門成問於黄帝曰帝張咸池之樂於洞庭
之野吾始聞之懼復聞之怠卒聞之而惑蕩
蕩默默乃不自得帝曰汝殆其然哉吾奏之
以人徽之以天行之以禮義建之以太清四
時迭起萬物循生一盛一衰文武綸經一清
一濁陰陽調和流光其聲蟄蟲始作吾驚之
以雷霆其卒無尾其始無首一死一生一僨
一起所常無窮而一不可待汝故懼也吾又
奏之以陰陽之和燭之以日月之明其聲能
短能長能柔能剛變化齊一不主故常在谷
滿谷在坑滿坑塗卻守神以物爲量其聲揮
綽其名高明是故鬼神守其幽曰月星辰行
其紀吾止之於有窮流之於無止子欲慮之
而不能知也望之而不能見也逐之而不能
及也儻然立於四虚之道倚於槁梧而吟目
知窮乎所欲見力屈乎所欲逐吾旣不及已
夫形充空虚乃至委蛇汝委蛇故怠吾又奏
之以無怠之聲調之以自然之命故若混逐
叢生林樂而無形布揮而不曳幽昏而無聲
動於無方居無窈冥或謂之死或謂之生或
謂之實或謂之榮行流散徙不主常聲世疑
之稽於聖人聖也者達於情而遂於命也天
機不張而五官皆備此之謂天樂無言而心
悦故有焱氏爲之頌曰聽之不聞其聲視之
不見其形充滿天地苞裹六極汝欲聽之而
無接焉而故惑也樂也者始於懼懼故崇吾
又次之以怠怠故遁卒之於惑惑故愚愚故
道道可載而與之俱也
　夫天下至妙之道當其渾也天人陰陽萬
　物纖悉無在焉及其散也天地設位陰陽
　殊氣物自爲物無不由之矣是以黄帝得
　之而所以全天樂故莊子所以寓言黄帝
　之張咸池也夫咸池者道渾之喻也奏之
　者道散之謂也道渾則所以有其體道散
　則所以有其用用則所以有爲而有爲而
　羣生遂則其樂豈有其聲歟宜乎焱氏爲
　之頌而言其聽之而不聞視之而不見也
　故視之而不見者言其無體也聽之而不
　聞者言其無聲也此明有爲卒至於無爲
　也夫無爲則復命而反眞故終曰愚故道
　道可載而與之俱也
孔子西遊於衛顔淵問師金曰以夫子之行
爲奚如師金曰惜乎而夫子其窮哉顔淵曰
何也師金曰夫芻狗之未陳也盛以篋衍巾
以文繡尸祝齋戒以將之及其已陳也行者
踐其首脊蘇者取而爨之而已將復取而盛
以篋衍巾以文繡遊居寢卧其下彼不得夢
必旦數眯焉今而夫子亦取先王已陳芻狗
取弟子遊居寢卧其下故伐樹於宋削迹於
衛窮於商周是非其夢邪圍於陳蔡之間七
日不火食死生相與鄰是非其眯邪夫水行
莫如用舟而陸行莫如用車以舟之可行於
水也而求推之於陸則没世不行尋常古今
非水陸與周魯非舟車與今蘄行周於魯是
猶推舟於陸也勞而無功身必有殃彼未知
夫無方之傳應物而不窮者也旦子獨不見
夫桔槔者乎引之則俯舍之則仰彼人之所
引非引人也故俯仰而不得罪於人故夫三
皇五帝之禮義法度不矜於同而矜於治故
譬三皇五帝之禮義法度其猶柤棃橘柚邪
其味相反而皆可於口故禮義法度者應時
而變者也今取猨狙而衣以周公之服彼必
齕齧挽裂盡去而後慊觀古今之異猶猨狙
之異乎周公也故西施病心而矉其里其里
之醜人見而美之歸亦捧心而矉其里其里
之富人見之堅閉門而不出貧人見之挈妻
子而去之走彼知美矉而不知矉之所以美
惜乎而夫子其窮哉孔子行年五十有一而
不聞道乃南之沛見老聃老聃曰子來乎吾
聞子北方之賢者也子亦得道乎孔子曰未
得也老子曰子惡乎求之哉曰吾求之於度
數五年而未得也老子曰子又惡乎求之哉
曰吾求之於陰陽十有二年而未得老子曰
然使道而可獻則人莫不獻之於其君使道
而可進則人莫不進之於其親使道而可以
告人則人莫不告其兄弟使道而可以與人
則人莫不與其子孫然而不可者無他也中
無主而不止外無正而不行由中出者不受
於外聖人不出由外入者無主於中聖人不
隱名公器也不可多取仁義先王之蘧廬也
止可以一宿而不可以乆處覯而多責古之
至人假道於仁託宿於義以遊道遥之墟食
於苟簡之田立於不貸之圃逍遥無爲也苟
簡易養也不貸無出也古者謂是采眞之遊
以富爲是者不能讓禄以顯爲是者不能讓
名親權者不能與人柄操之則慄舍之則悲
而一無所鑒以闚其所不休者是天之戮民
也怨恩取與諫教生殺八者正之器也唯循
大變無所湮者爲能用之故曰正者正也其
心以爲不然者天門弗開矣
　莊子之作篇中言黄帝之張樂次言孔子
　之西遊是皆有爲之事也故孔子西逰而
　師金以其道而比芻狗不及黄帝之事而
　已故降一等而言之也然師金止知孔子
　之道如無用之芻狗而不知無用乃有用
　之妙也夫黄帝之事然爲有爲而是皆有
　爲之至也故有爲之至則卒入於無爲故
　繼言孔子問道於老聃也夫道集於虚而
　虚者足容於道也虚則一而行無不通也
　故不虚則不集故曰内無主而不止不一
　則不通故曰外無正而不行夫集於内者
　必行於外所謂由中而出也由中出者豈
　爲自外而受歟此聖人之所以固守也故
　曰由中出者不受於外聖人不出夫行於
　外者因集於内所謂由外而入也由外入
　者豈爲不虚而集歟此聖人之所以必行
　也故曰由外入者無主於中聖人不隱此
　老聃言入道致用之終始也
孔子見老聃而語仁義老聃曰夫播糠眯目
則天地四方易位矣蚊虻噆膚則通昔不寐
矣夫仁義憯然乃憤吾心亂莫大焉吾子使
天下無失其朴吾子亦放風而動總德而立
矣又奚傑然若負建鼓而求亡子者邪夫鵠
不日浴而白鳥不日黔而黑黑白之朴不足
以爲辯名譽之觀不足以爲廣泉涸魚相與
處於陸相呴以濕相濡以沫不若相忘於江
湖孔子見老聃歸三日不談弟子問曰夫子
見老聃亦將何規哉孔子曰吾乃今於是乎
見龍龍合而成體散而成章乗乎云氣而養
乎陰陽予口張而不能嗋予又何規老聃哉
子貢曰然則人固有尸居而龍見雷聲而淵
默發動如天地者乎賜亦可得而觀乎遂以
孔子聲見老聃老聃方將倨堂而應微曰一
年運而往矣子將何以戒我乎子貢曰夫三
皇五帝之治天下不同其係聲名一也而先
生獨以爲非聖人如何哉老聃曰小子少進
子何以謂不同對曰堯授舜舜授禹禹用力
而湯用兵文王順紂而不敢逆武王逆紂而
不肯順故曰不同老聃曰小子少進余語女
三皇五帝之治天下黄帝之治天下使民心
一民有其親死不哭而民不非也堯之治天
下使民心親民有爲其親殺其殺而民不非
也舜之治天下使民心競民孕婦十月生子
子生五月而能言不至乎孩而始誰則人始
有天矣禹之治天下使民心變人有心而兵
有順殺盜非殺人自爲種而天下耳是以天
下大駭儒墨皆起其作始有倫而今乎婦女
何言哉余語女三皇五帝之治天下名曰治
之而亂莫甚焉三皇之知上悖日月之明下
睽山川之精中墮四時之施其知𢡚於𧓽蠆
之尾鮮規之獸莫得安其性命之精者而猶
自以爲聖人不可恥乎其無恥也子貢蹴然
立不安孔子謂老聃曰丘治詩書禮樂易春
秋六經自以爲乆矣孰知其故矣以奸者七
十二君論先王之道而明周召之迹一君無
所鉤用甚矣夫人之難說也道之難明邪老
子曰幸矣子之不遇治世之君也夫六經先
王之陳迹也豈有所以迹哉今子之所言猶
迹也夫迹履之所出而迹豈履哉夫白鶂之
相視眸子不運而風化蟲雄鳴於上風雌應
於下風而風化類自爲雌雄故風化性不可
易命不可變時不可止道不可壅苟得於道
無自而不可失焉者無自而可孔子不出三
月復見曰丘得之矣烏鵲孺魚傳沫細要者
化有弟而兄啼乆矣夫丘不與化爲人不與
化爲人安能化人老子曰可丘得之矣
　有爲者必有迹故莊子至此而寓言老聃
　誚孔子治人而以陳迹也然六經載道之
　書書者爲道之粗由粗可以至於精精則
　無所爲而已此所以終孔子不與化爲人
　之言也夫不與化爲人者付之自化也付
　之自化則無所爲是以言之於篇終也故
　曰丘不與化爲人不與化爲人安能化之
　老子曰可丘得之矣



南華眞經新傳卷之八
南華眞經新傳卷之九惡八
　　　宋　王　元　澤　傳　
　　刻意篇
　夫虚靜寂寞之道廢則矯削僻異之行所
　以興此世俗之忘於無爲而滅天矣此莊
　子因而作刻意篇
刻意尚行離世異俗高論怨誹爲亢而已矣
此山谷之士非世之人枯槁赴淵者之所好
也語仁義忠信恭儉推讓爲脩而已矣此平
世之士教誨之人遊居學者之所好也語大
功立大名禮君臣正上下爲治而已矣此朝
廷之士尊主疆國之人致功并兼者之所好
也就藪澤處間曠釣魚間處無爲而已矣此
江海之士避世之人間暇者之所好也吹响
呼吸吐故納新熊經鳥申爲壽而已矣此導
引之士養形之人彭祖壽考者之所好也若
夫不刻意而高無仁義而脩無功名而治無
江海而間不導引而壽無不忘也無不有也
澹然無極而衆美從之此天地之道聖人之
德也
　夫山谷平世之士疆國避世養形之人皆
　爲有我而已矣夫有我則有心有心則未
　免於所惑是以各蔽於一曲也故樂於山
　藪者往而不能返仕於朝廷者入而不能
　出恬於教誨者屈而不能伸耽於養形者
　存而不能忘是非眞性之然也是矯削其
　意而使然也豈與聖人相同乎聖人則無
　我而已矣夫無我則無心無心則無所惑
　是以忘形而通達於萬事也故登假於至
　道而乃入於寥天一豈爲刻意而高歟𩐎
　物澤世而非由於外鑠豈爲行仁義而脩
　歟巍巍蕩蕩而在宥於天下豈爲立功名
　而治歟淵靜晦默而逍遥於自得之場豈
　爲處江湖而間歟氣柔眞全而形未嘗衰
　豈爲務導引而壽歟存而不存也無而不
　無也莫知其終而至道自集皆無爲之至
　妙而惟聖人所以得之矣故曰不刻意而
　高無仁義而修無功名而治無江海而間
　不導引而壽無不忘也無不有也澹然無
　極而衆美從此天地之道聖人之德也
故曰夫恬惔寂寞虚無無爲此天地之平而
道德之質也故曰聖人休休焉則平易矣平
易則恬惔矣平易恬惔則憂患不能入邪氣
不能襲故其德全而神不虧故曰聖人之生
也天行其死也物化靜而與陰同德動而與
陽同波不爲福先不爲禍始感而後應迫而
後動不得已而後起去知與故循天之理故
無天災無物累無人非無鬼責其生若浮其
死若休不思慮不豫謀光矣而不耀信矣而
不期其寢不夢其覺無憂其神純粹其魂不
罷虚無恬惔乃合天德故曰悲樂者德之邪
喜怒者道之過好惡者德之失
　平易者所謂無滯礙也恬惔者所謂無思
　慮也憂患不能入者所謂哀樂不能入也
　邪氣不能襲者所謂喜怒不能感也如此
　則自得而神王矣故曰其德全而神不虧
　神不虧則以生死爲往來之暫矣故曰聖
　人之生也天行其死也物化夫死生至大
　而以之爲往來則禍福之微豈能累我乎
　故曰不爲福先不爲禍始感而後應者所
　謂德充而符合也迫而後動者所謂事至
　而應也不得已而後起者所謂不預謀也
　不以智行己不以故滅命守於自然之眞
　理也故曰去知與故循天之理無天災者
　與天合德而天不災也無物累者與物齊
　諧而物莫役也無人非者出於非人之域
　而明不散也無鬼責者與鬼神同其吉凶
　而無不佑也此數者非聖人孰能與此矣
故心不憂樂德之至也一而不變靜之至也
無所於忤虚之至也不與物交淡之至也無
所於逆粹之至也故曰形勞而不休則弊精
用而不已則勞勞則竭水之性不雜則清莫
動則平鬱閉而不流亦不能清天德之象也
故曰純粹而不雜靜一而不變淡而無爲動
而以天行此養神之道也夫有干越之劍者
柙而藏之不敢用也寳之至也精神四達並
流無所不極上際於天下蟠於地化育萬物
不可爲象其名爲同帝純素之道唯神是守
守而勿夫與神爲一一之精通合于天倫也
　聖人之心喜懼不入而自得故曰心不憂
　樂德之至也守一有常而物莫足撓故曰
　一而不變靜之至也正錯無累而曠兮善
　應故曰無所於忤虚之至也外能役物而
　洞然清徹故曰不與物交淡之至也同乎
　大順而極於精粹故曰無所於逆粹之至
　也聖人之心若是也夫聖人之心精神之
　宅也惟聖人能養其神而不輕用如韜藏
　利器而不敢妄用也故曰夫有干越之劍
　者柙而藏之不敢用也寳之至也故聖人
　寳養精神之如此其通達無所不至而其
　奥妙與天地同流造化萬物而視之不可
　見成於天而已矣故曰精神並流無所不
　極上際於天下蟠於地化育萬物不可爲
　象其名爲同帝
野語有之曰衆人重利廉士重名賢士尚志
聖人貴精
　利者所以和義者也衆人重之而已矣故
　曰衆人重利名者所以爲實之賔也廉士
　重之而已矣故曰廉士重名志者心之所
　之於遂大也賢士尚之而已矣故曰賢士
　尚志精者純粹不雜之道也聖人貴之而
　已矣故曰聖人貴精故利不及於名名不
　及於志志不及於精此所以言之有序也
故素也者謂其無所與雜也純也者謂其不
虧其神也能體純素謂之眞人
　純者不雜也素者質朴也素則至于純純
　則至于粹粹則至于精精則至于神而已
　矣故曰純素之道惟神是守能守而自得
　與神無二矣故曰守而勿失與神爲一一
　者道之妙本而歸於自然無爲矣故曰一
　之精通合于天倫此言入神之序也
　　　繕性篇
　夫矯削僻異之行非出於人之天眞而生
　於世俗之偽心偽心用則正性所以失正
　性失而不悟其自失復欲以偽而完治矣
　此莊子因而作繕性篇
繕性於俗學以求復其初滑欲於俗思以
求致其明謂之蔽蒙之民
　夫天之付人之性也本於靜而已矣靜則
　明明則無所不通世俗受天之性也以靜
　而必動而靜不謂之善明而不顯則明不
　足耀衆是以外逐異學而求善其靜内務
　思慮而增益其明異學雖得而其靜反動
　思慮愈精而其明愈晦以其反動而治性
　以復其靜以其愈晦而役思以復其明此
　非該偏之士矣故曰謂之蒙蔽之民
古之治道者以恬養知生而無以知爲也謂
之以知養恬知與恬交相養而和理出其性
也
　恬者靜也智者動也靜出於恬則所謂善
　於靜動出智則所謂善於動動必復於靜
　靜必至于動以恬而靜則萬物莫足鐃以
　智而動則萬物莫足止此聖人善於動靜
　而不逆其理如出於性而已故曰知與恬
　交相養而和理出其性
夫德和也道理也德無不容仁也道無不理
義也義明而物親忠也中純實而反乎情樂
也信行容體而順乎文禮也禮樂偏行則天
下亂矣彼正而蒙己德德則不冒冒則物必
失其性也
　德者得也自得則和不欲出也故曰德和
　也道者道也可道則必有其理故曰道理
　也自得而能容則兼愛矣故曰德無不容
　仁也可道而順理則必當矣故曰道無不
　理義也義當則得中而物附矣故曰義明
　而物親忠也中純實而反乎情樂也者所
　謂樂由中出也信行容體而順乎文禮者
　所謂禮自外作也禮樂者道德之緒餘聖
　人不專用而治天下也故曰禮樂偏行而
　天下亂矣此莊子不貴禮樂之言也
古之人在混芒之中與一世而得澹漠焉當
是時也陰陽和靜鬼神不擾四時得節萬物
不傷羣生不夭人雖有知無所用之此之謂
至一當是時也莫之爲而常自然逮德下衰
及燧人伏戲始爲天下是故順而不一德又
下衰及神農黄帝始爲天下是故安而不順
德又下衰及唐虞始爲天下興治化之流𣻏
淳散朴離道以善險德以行然後去性而從
於心心與心識知而不足以定天下然後附
之以文益之以博文滅質博溺心然後民始
惑亂無以反其性情而復其初由是觀之世
喪道矣道喪世矣世與道交相喪也道之人
何由興乎世世亦何由興乎道哉道無以興
乎世世無以興乎道雖聖人不在山林之中
其德隱矣
　夫燧人伏羲可謂朴素之時也莊子以爲
　不及於混茫之初而謂其遠德下衰也神
　農黄帝可謂至平之世也莊子以爲不及
　於羲燧之時而亦謂德又下衰也唐虞之
　際可謂至治之朝也莊子以爲不及神黄
　之世而亦謂德又下衰也故燧人羲農黄
　帝唐虞莊子皆不取之而所取者古之混
　茫之初也夫混茫之中人守其眞性事任
　其自然豈知有仁義禮樂之端高世出衆
　之行而刻意繕性而效之歟此莊子之所
　取而言之以疾世俗也與前篇論至德之
　世泰初無有之意同
隱故不自隱古之所謂隱士者非伏其身而
弗見也非閉其言而不出也非藏其知而不
發也時命大謬也當時命而大行乎天下則
反一無迹不當時命而大窮乎天下則深根
寧極而待此存身之道也
　夫士隱於山林也非欲自匿其身也非欲
　自閉其言也非欲自藏其智也出於不得
　已而已故曰時命大謬也是以當盛行而
　不加益所以抱一而恬寂也故曰當時命
　大行乎天下則反一無迹當窮居而不加
　損所以深根而固蔕也故曰不當時命而
　大窮乎天下則深根寧極而待如此則能
　全於形也故曰此存身之道也
古之存身者不以辯飾知不以知窮天下不
以知窮德危然處其所而反其性已又何爲
哉道固不小行德固不小識小識傷德小行
傷道故曰正己而已矣樂全之謂得志古之
所謂得志者非軒冕之謂也謂其無以益其
樂而已矣今之所謂得志者軒冕之謂也軒
冕在身非性命也物之儻來寄也寄之其來
不可圉其去不可止故不爲軒冕肆志不爲
窮約趍俗其樂彼與此同故無憂而已矣今
寄去則不樂由是觀之雖樂未嘗不荒也故
曰喪己於物失性於俗者謂之倒置之民
　樂全者所謂樂天知命而性不虧也夫樂
　天者所以知天知命者所以至命知天則
　任其自然至命則物不能役如此則正性
　所以全也正性全則自得自得則志無不
　得矣故曰樂全之謂得志得志者死生憂
　患富貴窮達皆不累於心而況軒冕之微
　乎故曰非軒冕之謂也
　　　秋水篇
　夫天下之世俗治性不以聖人之正道而
　徒逐諸子之俗學俗學雖汗漫汎濫亦可
　觀安知無於根源矣此莊子因而作秋水
　篇
秋水時至百川灌河涇流之大兩涘渚崖之
間不辯牛馬於是焉河伯欣然自喜以天下
之美爲盡在己順流而東行至於北海東面
而視不見水端於是焉河伯始旋其面目望
洋向若而歎曰野語有之曰聞道百以爲莫
己若者我之謂也且夫我嘗聞少仲尼之聞
而輕伯夷之義者始吾弗信今我睹子之難
窮也吾非至於子之門則殆矣吾長見笑於
大方之家北海若曰井蛙不可以語於海者
拘於虚也夏蟲不可以語於冰者篤於時也
曲士不可以語於道者束於教也今爾岀於
崖涘觀於大海乃知爾醜爾將可與語大理
矣天下之水莫大於海萬川歸之不知何時
止而不盈尾閭泄之不知何時已而不虚春
秋不變水旱不知此其過江河之流不可爲
量數而吾未嘗以此自多者自以比形於天
地而受氣於陰陽吾在天地之間猶小石小
木之在大山也方存乎見少又奚以自多
　夫聖人之道渾合而一致其深不可測而
　其廣不可窮用之所以不竭而積之所以
　不盈其餘潤可以濟天下其未流可用爲
　國家無有不容無有不至此聖人之道也
　及夫道散而不能興世世衰而不能興道
　諸子汎起而浩然流蕩此莊子所以有河
　伯欣然之言也夫河伯欣然者所以況諸
　子喜其道之得行也諸子雖喜其道之盛
　行安知有聖人之道在焉此莊子所以有
　河伯東行而至於北海之言也然而聖人
　之道天下莫不宗也萬物莫不由也冲而
　未嘗盈用而未嘗知自古以固存而治亂
　不變其所以過於諸子之道甚遠矣而聖
　人未嘗自衒其廣深幽妙而獨居其多此
　所以終始無窮也故曰天下之水莫大於
　海萬川歸之不知何時止而不盈尾閭泄之
　不知何時已而不虚春秋不變水旱不知
　此其過江河之流不可爲量數而吾未曰
　以此自多者自以此形於天地而受氣於
　陰陽吾在天地之間由小石小木之在大
　山也方存乎見少又奚以自多
計四海之在天地之間也不似罍空之在大
澤乎計中國之在海内不似稊米之在太倉
乎號物之數謂之萬人處一焉人卒九州穀
食之所生舟車之所通人處一焉此其比萬
物也不似豪末之在於馬體乎五帝之所連
三王之所爭仁人之所憂任士之所勞盡此
矣伯夷辭之以爲名仲尼語之以爲博此其
自多也不似爾向之自多於水乎河伯曰然
則吾大天地而小豪末可乎北海若曰否夫
物量無窮時無止分無常終始無故是故大
知觀於遠近故小而不寡大而不多知量無
窮證曏今故故遥而不悶掇而不跂知時無
止察乎盈虚故得而不喜失而不憂知分之
無常也明乎坦塗故生而不悦死而不禍知
終始之不可故也計人之所知不若其所不
知其生之時不若未生之時以其至小求窮
其至大之域是故迷亂而不能自得也由此
觀之又何以知豪末之足以定至細之倪又
何以知天地之足以窮至大之域河伯曰世
之議者皆曰至精無形至大不可圍是信情
乎北海若曰夫自細視大者不盡自大視細
者不明
　夫用明而察秋毫則藪於秋毫而見於丘
　山不盡也注目而觀丘山則藪於丘山而
　見於秋毫不明也故曰自細視大者不盡
　自大視細者不明此皆見其所見而所見
　有不及視其所視而所視有所遺也豈若
　藏其明乎若是則萬物了然見之矣
夫精小之微也垺大之殷也故異便此勢之
有也夫精粗者期於有形者也無形者數之
所不能分也不可圍者數之所不能窮也可
以言論者物之粗也可以意致者物之精也
言之所不能論意之所不能察致者不期精
粗焉
　精者粗之細粗者精之迹由未離於形質
　也故曰夫精粗者期於有形者也惟其無
　形則巧曆不能計惟其不可圍則至明不
　能度寂然深妙而心得之者則精粗兩忘
　矣此北海若語道之極致也故曰無形者
　數之所不能分不可圍者數之所不能窮
　也又曰言之所不能論意之所不能察致
　者不期精粗焉
是故大人之行不出乎害人不多仁恩動不
爲利不賤門隸貨財弗爭不多辭讓事焉不
借人不多食乎力不賤貪污行殊乎俗不多
辟異爲在從衆不賤佞諂世之爵禄不足以
爲勸戮恥不足以爲辱知是非之不可爲分
細大之不可爲倪聞曰道人不聞至德不得
大人無己約分之至也河伯曰若物之外若
物之内惡至而倪貴賤惡至而倪小大北海
若曰以道觀之物無貴賤以物觀之自貴而
相賤以俗觀之貴賤不在己以差觀之因其
所大而大之則萬物莫不大因其所小而小
之則萬物莫不小知天地之爲稊米也知毫
末之爲丘山也則差數睹矣
　天下之俗惑諸子之道而有我者也有我
　則有彼我小大之辯而不能齊諧也莊子
　至此而託北海若之言而寓其齊諧之意
　也夫天下之物同出於道而其不同者形
　質小大之殊也故天地大於丘山丘山大
　於毫末也以道達觀則均爲物耳安知丘
　山不大於天地而毫末不大於丘山又何
　較其形質之小大而分彼我小大之辯乎
　故曰知天地之爲稊米也知毫末之爲丘
　山也
以功觀之因其所有而有之則萬物莫不有
因其所無而無之則萬物莫不無知東西之
相及而不可以相無則功分定矣以趣觀之
因其所然而然之則萬物莫不然因其所非
而非之則萬物莫不非知堯桀之自然而相
非則趣操睹矣昔者堯舜讓而帝之噲讓而
絶湯武爭而王白公爭而滅由此觀之爭讓
之禮堯桀之行貴賤有時未可以爲常也梁
麗可以衝城而不可以窒穴言殊器也騏驥
驊騮一日而馳千里捕鼠不如狸狌言殊技
也鴟鵂夜撮蚤察豪末晝出瞋目而不見丘
山言殊性也故曰蓋師是而無非師治而無
亂乎是未明天地之理萬物之情者是故師
天而無地師陰而無陽其不可行明矣然則
語而不舍非愚則誣也帝王殊禪三代殊繼
差其時逆其俗者謂之篡夫當其時順其俗
者謂之義之徒默默乎河伯汝惡知貴賤之
門小大之家河伯曰然則我何爲乎何不爲
乎吾辭受趣舍吾終奈何北海若曰以道觀
之何貴何賤是謂反衍無拘而志與道大蹇
何少何多是謂謝施無一而行與道參差嚴
乎若國之有君其無私德繇繇乎若祭之有
社其無私福汎汎乎其若四方之無窮其無
所畛域兼懷萬物其孰承翼是謂無方萬物
一齊孰短孰長道無終始物有死生不恃其
成一虚一滿不位乎其形年不可舉時不可
止消息盈虚終則有始是所以語大義之方
論萬物之理也物之生也若驟若馳無動而
不變無時而不移何爲乎何不爲乎夫固將
自化河伯曰然則何貴於道邪北海若曰知
道者必達於理達於理者必明於權明於權
者不以物害己
　夫無所不通者知道也知道而不能外是
　者達理也不能外是而又能應變者明於
　權也能應變而豈以物而爲累乎故形之
　所以常全也故曰知道者必達於理達於
　理者必明於權明於權者不以物害己故
　道所以爲理權之體而權所以爲理道之
　用不相須不能相濟也
至德者火弗能熱水弗能溺寒暑弗能害禽
獸弗能賊非謂其薄之也言察乎安危寧於
禍福謹於去就莫之能害也
　至德者所謂至人也至人與物無迕而物
　莫能傷水火寒暑禽獸豈能加害歟故曰
　至德者火弗能熱水弗能溺寒暑弗能害
　禽獸弗能賊然而至人者非必能使水火
　寒暑禽獸之不害己也蓋任之自然而不
　輕犯也故曰非謂其薄之也來則不避而
　去則不冒也故曰察乎安危待之以誠而
　安於生死也故曰寧於禍福與之俱出俱
　入而不逆理也故曰謹於去就
故曰天在内人在外德在乎天知天人之行
本乎天位乎得蹢躅而屈伸反要而語極曰
何謂天何謂人北海若曰牛馬四足是謂天
落馬首穿牛鼻是謂人故曰無以人滅天無
以故滅命無以得殉名謹守而勿失是謂反
其眞夔憐蚿蚿憐蛇蛇憐風風憐目目憐心
夔謂蚿曰吾以一足趻踔而行予無如矣今
子之使萬足獨奈何蚿曰不然子不見夫唾
者乎噴則大者如珠小者如霧雜而下者不
可勝數也今予動吾天機而不知其所以然
蚿謂蛇曰吾以衆足行而不及子之無足何
也蛇曰夫天機之所動何可易邪吾安足用
哉蛇謂風曰予動吾脊脅而行則有似也今
子蓬蓬然起於北海蓬蓬然入於南海而似
無有何也風曰然予蓬蓬然起於北海而入
於南海也然而指我則勝我鰌我亦勝我雖
然夫折大木蜚大屋者唯我能也故以衆小
不勝爲大勝也爲大勝者唯聖人能之孔子
遊於匡宋人圍之數匝而弦歌不惙子路入
見曰何夫子之娱也孔子曰來吾語汝我諱
窮乆矣而不免命也求通乆矣而不得時也
當堯舜而天下無窮人非知得也當桀紂而
天下無通人非知失也時勢適然夫水行不
避蛟龍者漁父之勇也陸行不避兕虎者獵
夫之勇也白刃交於前視死若生者烈士之
勇也知窮之有命知通之有時臨大難而不
懼者聖人之勇也由處矣吾命有所制矣無
幾何將甲者進辭曰以爲陽虎也故圍之今
非也請辭而退公孫龍問於魏牟曰龍少學
先王之道長而明仁義之行合同異離堅白
然不然可不可困百家之知窮衆口之辯吾
自以爲至達已今吾聞莊子之言汒焉異之
不知論之不及與知之弗若與今吾無所開
吾喙敢問其方公子牟隱机太息仰天而笑
曰子獨不聞夫埳井之蛙乎謂東海之鼈曰
吾樂與吾跳梁乎井幹之上入休乎缺甃之
崖赴水則接掖持頤蹶泥則没足滅跗還虷
蟹與科斗莫吾能若也且夫擅一壑之水而
跨跱埳井之樂此亦至矣夫子奚不時來入
觀乎東海之鼈左足未入而右膝已縶矣於
是逡巡而却告之海曰夫千里之遠不足以
舉其大千仞之高不足以極其深禹之時十
年九潦而水弗爲加益湯之時八年七旱而
崖不爲加損夫不爲頃乆推移不以多少進
退者此亦東海之大樂也於是埳井之蛙聞
之適適然驚規規然自失也且夫知不知是
非之竟而猶欲觀於荘子之言是猶使蚊負
山商蚷馳河也必不勝任矣且夫知不知論
極妙之言而自適一時之利者是非塪井之
蛙與且彼方跐黄泉而登大皇無南無北奭
然四解淪於不測無東無西始於玄冥反於
大通子乃規規然而求之以察索之以辯是
直用管規天用錐指地也不亦小乎子往矣
且子獨不聞夫壽陵餘子之學行於邯鄲與
未得國能又失其故行矣直匍匐而歸耳今
子不去將忘子之故失子之業公孫龍口呿
而不合舌舉而不下乃逸而走莊子釣於濮
水楚王使大夫二人往先焉曰願以竟内累
矣莊子持竿不顧曰吾聞楚有神龜死已三
千歲矣王巾笥而藏之廟堂之上此龜者寧
其死爲留骨而貴乎寧其生而曳尾於塗中
乎二大夫曰寧生而曳尾於塗中莊子曰往
矣吾將曳尾於塗中惠子相梁莊子往見之
或謂惠子曰莊子來欲代子相於是惠子恐
搜於國中三日三夜莊子往見之曰南方有
鳥其名鵷鶵子知之乎夫鵷鶵發於南海而
飛於北海非梧桐不止非練食不食非醴泉
不飲於是鴟得腐鼠鵷趨過之仰而視之曰
嚇今子欲以子之梁國而嚇我邪莊子與惠
子遊於濠梁之上莊子曰儵魚出遊從容是
魚樂也惠子曰子非魚安知魚之樂莊子曰
子非我安知我不知魚之樂惠子曰我非子
固不知子矣子固非魚也子之不知魚之樂
全矣莊子曰請循其本子曰汝安知魚樂云
者旣已知吾知之而問我我知之濠上也
　莊子作此篇疾世俗目異於物而中寓其
　齊諧之意及其篇終而復言其知魚之樂
　與齊物終於夢爲胡蝶之意同讀莊子者
　宜求莊子之意也


南華眞經新傳卷之九










南華眞經新傳卷之十惡九
　　　宋　王　元　澤　傳
　　至樂篇
　夫能去異學守正性忘己而與物齊諧者
　則生死富貴窮達壽夭不能介蠆於胸中
　怡然逍遥於天地之間矣此莊子因而作
　至樂篇
天下有至樂無有哉有可以活身者無有哉
今奚爲奚據奚避奚處奚就奚去奚樂奚惡
夫天下之所尊者富貴壽善也所樂者身安
厚味美服好色音聲也所下者貧賤夭惡也
所苦者身不得安逸口不得厚味形不得美
服目不得好色耳不得音聲若不得者則大
憂以懼其爲形也亦愚哉夫富者苦身疾作
多積財而不得盡用其爲形也亦外矣夫貴
者夜以繼日思慮善否其爲形也亦疏矣人
之生也與憂俱生壽者惛惛乆憂不死何之
苦也其爲形也亦遠矣列士爲天下見善矣
未足以活身吾未知善之誠善邪誠不善邪
若以爲善矣不足活身以爲不善矣足以活
人故曰忠諫不聽蹲循勿爭故夫子胥爭之
以殘其形不爭名亦不成誠有善無有哉今
俗之所爲與其所樂吾又未知樂之果樂邪
果不樂邪吾觀夫俗之所樂舉羣趣者誙誙
然如將不得已而皆曰樂者吾未之樂也亦
未知不樂也果有樂無有哉吾以無爲誠樂
矣又俗之所大苦也
　夫萬物不足以憂者至樂也至樂者非由
　自外而入也非由感音而生也出於忘己
　無爲而天下不能知之也故曰天下有至
　樂無有哉惟能忘己無爲則至樂自有有
　至樂則可以全身身全而豈爲無樂歟故
　曰有可以活身者無有哉然而天下之世
　俗不知至樂之所出徒以富貴壽善衣食
　聲色之備爲其樂故得之則勞形喪生耽
　之而不誤失之則刻意傷生求之而不止
　是爲大惑而已矣安知至樂之其樂也内
　爲樂之其樂也外乎此莊子所以有爲形
　亦愚亦外亦疏亦遠之言矣
故曰至樂無樂至譽無譽天下是非果未可
定也雖然無爲可以定是非至樂活身唯無
爲幾存請嘗試言之天無爲以之清地無爲
以之寧故兩無爲相合萬物皆化芒乎芴乎
而無從出乎芴乎芒乎而無有象乎萬物職
職皆從無爲殖故曰天地無爲也而無不爲
也人也孰能得無爲哉
　至樂生於無爲無爲則非有樂也故曰至
　樂無樂至譽出於難名難名則非爲有譽
　也故曰至譽無譽然而無爲者合於天地
　之道也天地無爲而任物之生成安有勞
　苦之困歟此其所以爲樂之至也人能無
　爲則亦爲樂之至人安得於無爲乎故曰
　天無爲以之清地無爲以之寧故兩無爲
　相合萬物皆化又曰人也敦得無爲哉此
　莊子譏於世俗也
莊子妻死惠子弔之莊子則方箕踞鼓盆而
歌惠子曰與人居長子老身死不哭亦足矣
又鼓盆而歌不亦甚乎莊子曰不然是其始
死也我獨何能無槩然察其始而本無生非
徒無生也而本無形非徒無形也而本無氣
雜乎芒芴之間變而有氣氣變而有形形變
而有生今又變而之死是相與爲春秋冬夏
四時行也人且偃然寢於巨室而我噭噭然
隨而哭之自以爲不通乎命故止也
　夫至人以生死爲往來故生不喜其成而
　死不哀其毁莊子妻死而箕踞鼓盆而不
　哭者蓋了於生死之常而至樂也與孟子
　反子琴張編曲鼓琴之意同
支離叔與滑介叔觀於冥伯之丘崑崙之虚
黄帝之所休俄而柳生其左肘其意蹶蹶然
惡之支離叔曰子惡之乎滑介叔曰亡予何
惡生者假借也假之而生生者塵垢也死生
爲晝夜且吾與子觀化而化及我我人何惡
焉
　支離叔者言其形不正也滑介叔者言其
　心無智也此莊子製二子之名而寓其意
　夫形不正者能忘於形心無智者能忘於
　智忘形忘智則其於死生了然矣是以二
　子同逰觀於冥伯之丘崑崙之虚黄帝之
所休而以觀變化之妙也夫觀變化者達
　觀其生死之變也能達生死之變則外物
　安足累我乎雖柳生於滑介叔之左肘而
　亦不爲之惡也故曰我又何惡若二子者
　可謂萬物不足以憂之而内能全於至樂
　也
莊子之楚見空髑髏髐然有形撽以馬捶因
而問之曰夫子貪生失理而爲此乎將子有
亡國之事斧鉞之誅而爲此乎將子有不善
之行愧遺父母妻子之醜而爲此乎將子有
凍餒之患而爲此乎將子之春秋故及此乎
於是語卒援髑髏枕而卧夜半髑髏見夢曰
子之談者似辯士諸子所言皆生人之累也
死則無此矣子欲聞死之說乎莊子曰然髑
髏曰死無君於上無臣於下亦無四時之事
從然以天地爲春秋雖南面王樂不能過也
莊子不信曰吾使司命復生子形爲子骨肉
肌膚反子父母妻子閭里知識子欲之乎髑
髏深矉盛頞曰吾安能棄南面王樂而復爲
人間之勞乎
　夫生者一氣之暫聚死者一氣之暫散生
　未必無爲而死未必有爲未必無爲者至
　樂所以缺未必有爲者至樂所以全此莊
　子所以有觸髏不棄南面之樂之言也夫
　六骸者寓之於身也生則隨氣而暫聚死
　則隨氣而暫散聚散皆非我之所有我又
　何自有而有我乎自有而有我則未能忘
　形也不能忘形則有爲也有爲而與物相
　摩刃則至樂安能内全歟此髑髏之不欲
　復爲於人也
顔淵東之齊孔子有憂色子貢下席而問曰
小子敢問回東之齊夫子有憂色何邪孔子
曰善哉汝問昔者管子有言丘甚善之曰褚
小者不可以懷大綆短者不可以汲深夫若
是者以爲命有所成而形有所適也夫不可
損益吾恐回與齊侯言堯舜黄帝之道而重
以燧人神農之言彼將内求於己而不得不
得則惑人惑則死且汝獨不聞邪昔者海鳥
止於魯郊魯侯御而觴之于廟奏九韶以爲
樂具太牢以爲膳鳥乃眩視憂悲不敢食一
臠不敢飲一杯三日而死此以己養養鳥也
非以鳥養飬鳥也夫以鳥飬飬鳥者宜棲之
深林遊之壇陸浮之江湖食之鰌䱔隨行列
而止委蛇而處彼唯人言之惡聞奚以夫譊
譊爲乎咸池九韶之樂張之洞庭之野鳥聞
之而飛獸聞之而走魚聞之而下入人卒聞
之相與還而觀之魚處水而生人處水而死
彼必相與異其好惡故異也故先聖不一其
能不同其事名止於實義設於適是之謂條
達而福持
　燧人神農黄帝堯舜之道非聖人不足與
　言之齊侯中材之君也安足與言此道乎
　此顔回之齊而孔子所以有憂色也夫非
　聖人而與言聖人之道適使心之致惑也
　心惑則求之不止而傷生傷生則至于死
　而已至樂安得而全歟故曰惑則死安若
　順其材而語之以中庸之道乎如此則不
　惑而生全生全則樂亦從而全此孔子所
　以有以鳥養鳥之喻也
列子行食於道從見百歲髑髏攓蓬而指之
曰唯予與汝知而未嘗死未嘗生也若果養
乎予果歡乎種有幾得水則爲繼得水土之
際則爲蛙蠙之衣生於陵屯則爲陵舄陵舄
得鬱棲則爲爲足烏足之根爲蠐螬其葉爲
胡蝶胡蝶胥也化而爲蟲生於竈下其狀若
脱其名爲鴝掇鴝掇千日爲鳥其名爲乾餘
骨乾餘骨之沫爲斯彌斯彌爲食醯頤輅生
乎食醯黄軦生乎九猷瞀芮生乎腐蠸羊奚
比乎不箰乆竹生青寧青寧生程程生馬馬
生人人又反入於機萬物皆出於機皆入於
機
　至人者冥於生死之極而以生爲不生以
　死爲不死不生所以生不死所以存此列
　子所以見髑髏而有予與汝未嘗死未嘗
　生之言也夫未嘗生者能生生未嘗死者
　能化化故繼言萬物生成變化之無終也
　然萬物生成變化之無終其出入皆由於
　機也機者道之妙本而萬物安有名由乎
　故由萬物皆出於機皆入於機夫萬物出
　入皆由於機也其生成豈不爲樂乎此莊
　子言之於終也
　　　達生篇
　夫外形骸忘彼我全於無樂之至樂則其
　於性命之情盡之矣此莊子因而作達生
　篇
達生之情者不務生之所無以爲達命之情
者不務知之所無奈何飬形必先之物物有
餘而形不養者有之矣有生必先無離形形
不離而生亡者有之矣生之來不能却其去
不能止悲夫世之人以爲飬形足以存生而
養形果不足以存生則世奚足爲哉雖不足
爲而不可不爲者其爲不免矣夫欲免爲形
者莫如棄世棄世則無累無累則正平正平
則與彼更生更生則幾矣
　夫生者時之暫來受之有涯也命者天之
　所付也且然無間也知其暫來則所謂達
　生之情也知其所付則所謂達命之情也
　知其有涯而不以外物而傷之所謂不務
　生之所無以爲也知其無間而不用智巧
　而蹈悔所謂不務知之所無奈何何也然
　而生必有形形必得養裁其非類而養之
　所謂養形必先之物也養形役物而無厭
　則物翕贍而形必喪故曰物有餘而形不
　養者有矣夫形者生之所寓也非我所有
　也我謂有而不能自忘之所謂有生必先
　無離形也形旣不忘而自有則形愈虧而
　生必喪故曰形不離而生亡者有之矣惟
　能忘生而又能忘形則適來之謂時而適
　去必能順也故曰生之來不能却其去不
　可止夫莊子之書其篇有名養生者有名
　達生者養之者自内而達之者及外以其
　自内而故以養生爲内篇以其及外而故
　以達生爲外篇此周爲書之意也
事奚足棄而生奚足遺棄事則形不勞遺生
則精不虧夫形全精復與天爲一天地者萬
物之父母也合則成體散則成始形精不虧
是謂能移精而又精反以相天
　事無窮生有涯以有涯而應無窮則力不
　贍而命殆矣惟能棄事而任自然忘生而
　處無爲則逍遥自得而神王矣故曰棄事
　則形不勞遺生則精不虧形不勞者形所
　以全也精不虧者精所以復也全則反於
　眞復則歸於靜如此則與天無異也故曰
　形全精復與天爲一與天爲一則物最之
　也故曰天地者萬物之父母也爲物之父
　母而能生成於物故曰合則成體散則成
　始始者言其生而體者言其成生成萬物
　而不勞形損精而與化之密移是謂至精
　之精而歸於自然而然矣故曰形精不虧
　是謂能移精而又精反以相天
子列子問關尹曰至人潜行不窒蹈火不熱
行乎萬物之上而不慄請問何以至於此關
尹曰是純氣之守也非知巧果敢之列居予
語女凡有貌象聲色者皆物也物與物何以
相遠夫奚足以至乎先是色而已則物之造
乎不形而止乎無所化夫得是而窮之者物
焉得而止焉彼將處乎不淫之度而藏乎無
端之紀遊乎萬物之所終始
　夫至人者虚心應物而無不通也故曰潜
　行不窒待物以誠而物莫傷也故曰蹈火
　不熱反以相天而心無累也故曰行乎萬
　物之上而不慄然而至人如此者由精神
　之不虧也非智勇之用也故曰是純氣之
　所守也非智巧果敢之
壹其性飬其氣合其德以通乎物之所造夫
若是者其天守全其神無却物奚自入焉
　壹其性者不跂其本也養其氣者不出其
　和也合其德者守於自德也不跂其本則
　正正所以存不出其和則眞純所以全守
　於自得則過失所以忘如此則眞君虚靜
　而明於萬物之始故曰以通乎物之所造
　至人若是而其道所以曲全而其妙所以
　不測萬物焉能撓役乎故曰夫若是者其
　神無却物奚自入焉
夫醉者之墜車雖疾不死骨節與人同而犯
害與人異其神全也乗亦不知也墜亦不知
也死生驚懼不入乎其胸中是故遻物而不
慴彼得全於酒而猶若是而況得全於天乎
聖人藏於天故莫之能傷也復讎者不折鏌
干雖有忮心者不怨飄瓦是以天下平均故
無攻戰之亂無殺戮之刑者由此道也不開
人之天而開天之天開天者德生開人者賊
生不厭其天不忽於人民幾乎以其眞仲尼
適楚出於林中見痀僂者承蜩猶掇之也仲
尼曰子巧乎有道邪曰我有道也五六月累
丸二而不墜則失錙銖累三而不墜則失者
十一累五而不墜猶掇之也吾處身也若厥
株拘吾執臂也若槁木之枝雖天地之大萬
物之多而唯蜩翼之知吾不反不側不以萬
物易蜩之翼何爲而不得孔子顧謂弟子曰
用志不分乃凝於神其痀僂丈人之謂乎顔
淵問仲尼曰吾嘗濟乎觴深之淵津人操舟
若神吾問焉曰操舟可學邪曰可善游者數
能若乃夫没人則未嘗見舟而便操之也吾
問焉而不吾告敢問何謂也仲尼曰善游者
數能忘水也若乃夫没人之未嘗見舟而便
操之也彼視淵若陵視舟之覆猶其車却也
覆却萬方陳乎前而不得入其舍惡往而不
暇以瓦注者巧以鉤注者憚以黄金注者殙
其巧一也而有所矜則重外也凡外重者内
拙
　夫承蜩操舟技之至末也由能用志而精
　之精之則乃幾於神也而況全生之道乎
　夫生者事之至大也人能用志而全之全
　之乃入於神也世俗不能用志而全之此
　莊子所以寓言仲尼之歎承蜩顔淵之美
　操舟也
田開之見周威公威公曰吾聞祝腎學生吾
子與祝腎遊亦何聞焉田開之曰開之操拔
篲以侍門庭亦何聞於夫子威公曰田子無
讓寡人願聞之開之曰聞之夫子曰善飬生
者若牧羊然視其後者而鞭之威公曰何謂
也田開之曰魯有單豹者巖居而水飲不與
民共利行年七十而猶有嬰兒之色不幸遇
餓虎餓虎殺而食之有張毅者高門縣薄無
不走也行年四十而有内熱之病以死豹飬
其内而虎食其外毅飬其外而病攻其内此
二子者皆不鞭其後者也
　夫生必有形形必有體體所以分於内外
　也全生者均養其内外則内外兩全而生
　所以存也若專養其内而忘其外則外與
　物迕而不免於累此單豹所以亡軀於虎
　若專養於外而忘其内則内必焚和而不
　免於累此張毅所以没身於病也二子者
　皆不中於道而罹其害此田開之所以有
　牧羊之喻也
仲尼曰無入而藏無出而陽柴立其中央三
者若得其名必極夫畏塗者十殺一人則父
子兄弟相戒也必盛卒徒而後敢出焉不亦
知乎人之所取畏者衽席之上飲食之間而
不知爲之戒者過也祝宗人玄端以臨牢筴
說彘曰汝奚惡死吾將三月㹖汝十日戒三
日齊藉汝白茅加汝肩尻乎彫俎之上則汝
爲之乎爲彘謀曰不如食以糠糟而錯之牢
筴之中自爲謀則苟生有軒冕之尊死得於
腞楯之上聚僂之中則爲之爲彘謀則去之
自爲謀則取之所異彘者何也桓公田於澤
管仲御見鬼焉公撫管仲之手曰仲父何見
對曰臣無所見公反誒詒爲病數日不出齊
士有皇子告敖者曰公則自傷鬼惡能傷公
夫忿滀之氣散而不反則爲不足上而不下
則使人善怒下而不上則使人善忘不上不
下中身當心則爲病桓公曰然則有鬼乎曰
有沈有履竈有髻户内之煩壤雷霆處之東
北方之下者倍阿鮭蠪躍之西北方之下者
則泆陽處之水有罔象丘有崒山有夔野有
彷徨澤有委蛇公曰請問委蛇之狀何如皇
子曰委蛇其大如轂其長如轅紫衣而宋冠
其爲物也惡聞雷車之聲則捧其首而立見
之者殆乎霸桓公辴然而笑曰此寡人之所
見者也於是正衣冠與之坐不終日而不知
病之去也紀消子爲王養鬥雞十日而問雞
已乎曰未也方虚憍而恃氣十日又問曰未
也猶應嚮景十日又問曰未也猶疾視而盛
氣十日又問曰幾矣雞雖有鳴者已無變矣
望之似木雞矣其德全矣異雞無敢應者反
走矣
　紀渻子之養雞梓慶之爲鐻皆能全其天
　眞而順其自然也夫天眞全則所以德全
　而合於天故雞遂至於無敢應而鐻成而
　凝於神也
孔子觀於吕梁縣水三十仞流沫四十里黿
鼉魚鼈之所不能游也見一丈夫游之以爲
有苦而欲死也使弟子並流而拯之數百步
而出被髮行歌而游於塘下孔子從而問焉
曰吾以子爲鬼察子則人也請問蹈水有道
乎曰亡吾無道吾始乎故長乎性成乎命與
齊俱入與汩偕出從水之道而不爲私焉此
吾所以蹈之也孔子曰何爲始乎故長乎性
成乎命曰吾生於陵而安於陵故也長於水
而安於水性也不知吾所以然而然命也梓
慶削木爲鐻鐻成見者驚猶鬼神魯侯見而
問焉曰子何術以爲焉對曰臣工人何術之
有雖然有一焉臣將爲鐻未嘗敢以耗氣也
必齊以靜心齊三日而不敢懷慶賞爵禄齊
五日不敢懷非譽巧拙齊七日輒然忘吾有
四枝形體也當是時也無公朝其巧專而外
骨消然後入山林觀天性形軀至矣然後成
見鐻然後加手焉不然則已則以天合天器
之所以疑神者其是與東野稷以御見莊公
進退中繩左右旋中規莊公以爲文弗過也
使之鉤百而反顔闔遇之入見曰稷之馬將
敗公密而不應少焉果敗而反公曰子何以
知之曰其馬力竭矣而猶求焉故曰敗工倕
旋而蓋規矩指與物化而不以心稽故其靈
臺一而不桎忘足屨之適也忘要帶之適也
知忘是非心之適也不内變不外從事會之
適也始乎適而未嘗不適者忘適之適也有
孫休者踵門而詫子扁慶子曰休居鄉不見
謂不脩臨難不見謂不勇然而田原不遇歲
事君不遇世賔於鄉里逐於州部則胡罪乎
天哉休惡遇此命也扁子曰子獨不聞夫至
人之自行邪忘其肝膽遺其耳目茫然彷徨
乎塵垢之外道遥乎無事之業是謂爲而不
恃長而不宰今汝飾知以驚愚脩身以明汙
昭昭乎若揭日月而行也汝得全而形軀具
而九竅無中道夭於聾盲跛蹇而比於人數
亦幸矣又何暇乎天之怨哉子往矣孫子出
扁子入坐有間仰天而歎弟子問曰先生何
爲歎乎扁子曰向者休來吾告之以至人之
德吾恐其驚而遂至於惑也弟子曰不然孫
子之所言是邪先生之所言非邪非固不能
惑是孫子所言非邪先生所言是邪彼固惑
而來矣又奚罪焉扁子曰不然昔者有鳥止
於魯郊魯君說之爲具太牢以饗之奏九韶
以樂之鳥乃始憂悲眩視不敢飲食此之謂
以己飬養鳥也若夫以鳥養養鳥者宜棲之
深林浮之江湖食之以委蛇則平陸而已矣
今休款啓寡聞之民也吾告以至人之德譬
之若載鼷以車馬樂鴳以鐘鼓也彼又惡能
無驚乎哉
　全生之道非至人不能知之矣非至人而
　與語全生之道是養鳥以太牢九韶之具
　也安能使無驚懼之心歟此扁子所以慮
　孫休之惑也夫莊子之作此篇以覺世俗
　未悟全生之理也而世俗者未可卒告之
　以全生之道故終於扁子之所歎而寓其
　所作之意也若莊子者可謂能盡其意者
　乎
　　　　山木篇
　夫能達生之情而無爲無爲則歸於虚靜
　寂寞而材全材全則不蘄乎用矣此莊子
　因而作山木篇
莊子行於山中見大木枝葉盛茂伐木者止
其旁而不取也問其故曰無所可用莊子曰
此木以不材得終其天年夫子出於山舍於
故人之家故人喜命竪子殺鴈而烹之竪子
請曰其一能鳴其一不能鳴請奚殺主人曰
殺不能鳴者明日弟子問於莊子曰昨日山
中之木以不材得終其天年今主人之鴈以
不材死先生將何處莊子笑曰周將處夫材
與不材之間材與不材之間似之而非也故
未免乎累若夫乗道德而浮遊則不然無譽
無訾一龍一蛇與時俱化而無肯專爲一上
一下以和爲量浮遊乎萬物之祖物物而不
物於物則胡可得而累邪此神農黄帝之法
則也若夫萬物之情人倫之傳則不然合則
離成則毁廉則挫尊則議有爲則虧賢則謀
不肖則欺胡可得而必乎哉悲夫弟子志之
其唯道德之鄉乎
　夫命者材之體材者命之用材所以殊小
　大而用所以分有無聖人之材大材也材
　大則材全而已矣材全而以無用爲用則
　能全生此山木以不材而得終其天年也
　世俗之材小材也材小則材缺而已矣材
　缺而亦以無用爲用則反喪生此山舍之
　鴈以不能嗚而見烹也夫鴈之不能鳴亦
　似山木之不材也似之而未爲其全材是
　以不免於患也故曰材與不材之間似之
　而非之也故未免乎累
市南宜僚見魯侯魯侯有憂色市南子曰君
有憂色何也魯侯曰吾學先王之道脩先君
之業吾敬鬼尊賢親而行之無須臾離居然
不免於患吾是以憂市南子曰君之除患之
術淺矣夫豐狐文豹棲於山林伏於巖穴靜
也夜行晝居戒也雖饑渴隱約猶且胥疏於
江湖之上而求食焉定也然且不免於網羅
機辟之患是何罪之有哉其皮爲之災也今
魯國獨非君之皮邪吾願君刳形去皮灑心
去欲而遊於無人之野南越有邑焉名爲建
德之國其民愚而朴少私而寡欲知作而不
知藏與而不求其報不知義之所適不知禮
之所將猖狂妄行乃蹈乎大方其生可樂其
死可葬吾願君去國捐俗與道相輔而行君
曰彼其道遠而險又有江山我無舟車奈何
市南子曰君無形倨無留居以爲君車君曰
彼其道幽遠而無人吾誰與爲鄰吾無糧我
無食安得而至焉市南子曰少君之費寡君
之欲雖無糧而乃足君其涉於江而游於海
望之而不見其崖愈往而不知其所窮送君
者皆自崖而反君自此遠矣故有人者累見
有於人者憂故堯非有人非見於有人也吾
願去君之累除君之憂而獨與道遊於大莫
之國方舟而濟於河有虚船來觸舟雖有惼
心之人不怒有一人在其上則呼張歙之一
呼而不聞再呼而不聞於是三呼邪則必以
惡聲隨之向也不怒而今也怒向也虚而今
也實人能虚己以遊世其孰能害之
　夫材全則所以知命知命則所以不憂魯
　侯之材不全而不能知於命所以有憂色
　而已夫憂者生於物之所累也魯侯物於
　國而其國所以爲之累此市南子引豐狐
　文豹皮爲之災而諭之也人欲使其國不
　能爲累者莫若無心於物而任其自然無
　意於民而任其自化汎然逰於自得之場
　而處於至虚之域則其材所以自全而其
　用歸於無用乃入於寥天而孰能爲
　乎故曰君自此遠矣又曰虚己以逰
　敦能害之此市南子語魯侯以深根固蒂
　無爲清淨之道也
北宫奢爲衛靈公賦斂以爲鍾爲壇乎郭門
之外三月而成上下之縣王子慶忌見而問
焉曰予何術之設奢曰一之間無敢設也奢
聞之旣雕旣琢復歸於朴侗乎其無識儻乎
其怠疑萃乎茫乎其送往而迎來來者勿禁往
者勿止從其彊梁隨其曲傳因其自窮故朝
夕賦斂而豪毛不挫而況有大塗者乎
　夫道一而不可不變也變而復歸於眞也
　生物而任其自生也成物而任其自成也
　不加不損而與物無迕也無爲無用而莫
　知其終也此皆至道之妙體而得之足以
　全生矣此北宫奢所以寓之於爲鍾爲壇
　之間也故曰而況有大塗者乎
孔子圍於陳蔡之間七日不火食太公任往
弔之曰子幾死乎曰然子惡死乎曰然任曰
予嘗言不死之道東海有鳥焉其名曰意怠
其爲鳥也翂翂翐翐而似無能引援而飛迫
脅而棲進不敢爲前退不敢爲後食不敢先
嘗必取其緒是故其行列不斥而外人卒不
得害是以免於患直木先伐甘井先竭子其
意者飾知以驚愚修身以明汙昭昭乎如揭
日月而行故不免也昔吾聞之大成之人曰
自伐者無功功成者墮名成者虧孰能去功
與名而還與衆人道流而不明居得行而不
名處純純常常乃比於狂削迹損勢不爲功
名是故無責於人人亦無責焉至人不聞子
何喜哉孔子曰善哉辭其交遊去其弟子逃
於大澤衣裘褐食杼栗入獸不亂羣入鳥不
亂行鳥獸不惡而況人乎孔子問子桑虖曰
吾再逐於魯伐樹於宋削迹於衛窮於商周
圍於陳蔡之間吾犯此數患親交益疏徒友
益散何與子桑雽曰子獨不聞假人之亡與
林回棄千金之璧負赤子而趍或曰爲其布
與赤子之布寡矣爲其累與赤子之累多矣
棄千金之璧負赤子而趍何也林回曰彼以
利合此以天屬也夫以利合者迫窮禍患害
相棄也以天屬者迫窮禍患害相收也夫相
收之與相棄亦遠矣且君子之交淡若水小
人之交甘如醴君子淡以親小人甘以絶彼
無故以合者則無故以離孔子曰敬聞命矣
徐行翔佯而歸絶學捐書弟子無挹於前其
愛益加進異日桑雽又曰舜之將死眞泠禹
曰汝戒之哉形莫若縁情莫若率縁則不離
率則不勞不離不勞則不求文以待形不求
文以待形固不待物莊子衣大布而補之正
緳係履而過魏王魏王曰何先生之憊邪莊
子曰貧也非憊也士有道德不能行憊也衣
弊履穿貧也非憊也此所謂非遭時也王獨
不見夫騰猿乎其得柟梓豫章也攬蔓其枝
而王長其間雖羿逄蒙不能眄睨也及其得
枯棘枳枸之間也危行側視振動悼慄此筋
骨非有加急而不柔也處世不便未足以逞
其能也今處昏上亂相之間而欲無憊奚可
得邪此比干之見剖心徵也夫孔子窮於陳
蔡之間七日不火食左據槁木右擊槁枝而
歌焱氏之風有其具而無其數有其聲而無
宫角木聲與人聲犂然有當於人之心顔回
端拱還目而窺之仲尼恐其廣己而造大也
愛己而造哀也曰回無受天損易無受人益
難無始而非卒也人與天一也夫今之歌者
其誰乎回曰敢問無受天損易仲尼曰饑渴
寒暑窮桎不行天地之行也運物之泄也言
與之偕逝之謂也爲人臣者不敢去之執臣
之道猶若是而況乎所以待天乎何謂無受
人益難仲尼曰始用四達爵禄並至而不窮
物之所利乃非己也吾命有在外者也君子
不爲盜賢人不爲竊吾若取之何哉故曰鳥
莫知於鷾鴯目之所不宜處不給視雖落其
實棄之而走其畏人也而襲諸人間社稷存
焉爾何謂無始而非卒仲尼曰化其萬物而
不知其禪之者焉知其所終焉知其所始正
而待之而已耳何謂人與天一邪仲尼曰有
人天也有天亦天也人之不能有天性也聖
人晏然體逝而終矣莊周遊乎雕陵之樊睹
一異鵲自南方來者翼廣七尺目大運寸感
周之顙而集於栗林莊周曰此何鳥哉翼殷
不逝目大不睹褰裳躩步執彈而留之覩一
蟬方得美蔭而忘其身螳蜋執翳而搏之見
得而忘其形異鵲從而利之見利而忘其眞
莊周怵然曰噫物固相累二類相召也捐彈
而反走虞人逐而誶之莊周反入三月不庭
藺且從而問之夫子何爲頃間甚不庭乎莊
周曰吾守形而忘身觀於濁水而迷於清淵
且吾聞諸夫子曰入其俗從其俗今吾遊於
雕陵而忘吾身異鵲感吾顙遊於栗林而忘
眞栗林虞人以吾爲戮吾所以不庭也
　形者天之委質也命之所累也惟其能忘
　形則足以忘物忘物則足以全命命全則
　足以全生惟其不能忘形則不能忘物不
　能忘物則不能全命不能全命則不能全
　生此莊周所有執彈鵲蟬螳蜋之言也夫
　執彈彈鵲而忘栗林之禁此役於物而不
　能忘形也螳蜋摶蟬而忘異鵲之所利此
　利於得而不能全命也不能忘形而全命
　皆不免於憂患也安得生所以全歟此周
　之所以遽悟而不出門庭也
陽子之宋宿於逆旅逆旅人有妾二人其一
人美其一人惡惡者貴而美者賤陽子問其
故逆旅小子對曰其美者自美吾不知其美
也其惡者自惡吾不知其惡也陽子曰弟子
記之行賢而去自賢之行安往而不愛哉
　夫欲全其性命終其天年者莫若外忘其
　形也形忘則所以自得而所適安有不得
　歟此陽子所以取逆旅小子之言也夫美
　者自美吾不知其美惡者自惡吾不知其
　惡者此皆外忘其形而美惡從而兩忘也
　豈爲不全性命之情歟此莊子所以言之
　於篇終也


南華眞經新傳卷之十

南華眞經新傳卷之十一積一
　　　宋　王　元　澤　傳
　　田子方篇
　夫眞人者全至樂達生理以不材爲材無
　用爲用而不失眞此魏無擇之師如此矣
　莊子因而作田子之篇
田子方侍坐於魏文侯數稱谿工文侯曰谿
工子之師邪子方曰非也無擇之里人也稱
道數當故無擇稱之文侯曰然則子無師邪
子方曰有曰子之師誰邪子方曰東郭順子
文侯曰然則夫子何故未嘗稱之子方曰其
爲人也眞人貌而天虚縁而葆眞清而容物
物無道正容以悟之使人之意也消無擇何
足以稱之子方出文侯儻然終日不言召前
立臣而語之曰遠矣全德之君子始吾以聖
知之言仁義之行爲至矣吾聞子方之師吾
形解而不欲動口鉗而不欲言吾所學者眞
土梗耳夫魏眞爲累耳
　夫眞人者内直而不假於物也具體而任
　其無爲也故曰人貌而天虚靜而不失其
　正也故曰虚縁而葆眞湛然足以有容也
　故曰清而容物邪僻來干則示之以未始
　出吾宗而俾之自滅也故曰物無道正容
　以悟之使人之意也消此皆合於道之無
　名也無名安可强名乎此田子方所以言
　無擇何足以稱之也夫子方之師如此也
　萬物安足爲累乎此文侯自嗟其所學之
　非道而魏國之爲累也故曰吾所學者眞
　土梗耳魏眞爲我累耳
温伯雪子適齊舍於魯魯人有請見之者温
伯雪子曰不可吾聞中國之君子明乎禮義
而陋於知人心吾不欲見也至於齊反舍於
魯是人也又請見温伯雪子往也蘄見我今
也又蘄見我是必有以振我也出而見客入
而歎明日見客又入而歎其僕曰每見之客
也必入而歎何也曰吾固告子矣中國之民
明乎禮義而陋乎知人心昔之見我者進退
一成規一成矩從容一若龍一若虎其諫我
也似子其道我也似父是以歎也仲尼見之
而不言子路曰吾子欲見温伯雪子乆矣見
之而不言何邪仲尼曰若夫人者巨擊而道
存矣亦不可以容聲矣
　眞人者敦兮若朴也曠兮若谷也淵兮似
　萬物之宗也不可以智度不可以言接此
　温伯雪子之如此而仲尼見而不能言也
　夫仲尼見而不言者心得也心得何假於
　言乎故曰亦不可以容聲矣
顔淵問於仲尼
　夫田無擇之師與夫温伯雪子其道所以
　爲得矣由未及於仲尼故以顔回稱仲尼
　之道而繼言之仲尼之道至妙矣其所得
　得之於老聃故以孔子與老聃論道而次
　之也故無擇之師不及温伯雪子温伯雪
　子不及於孔子孔子又師於老聃故第差
　一等而言之此莊子託數子之稱師而論
　道以至于精也
夫子步亦步夫子趨亦趨夫子馳亦馳夫子
奔逸絶塵而回瞠若乎後矣夫子曰回何謂
也曰夫子步亦步也夫子言亦言也夫子趨
亦趨也夫子辯亦辯也夫子馳亦馳也夫子
言道回亦言道也及奔逸絶塵而回瞠若乎
後者
　仲尼者入於道也顔回者知於道也入於
　道者已至於眞空此所以奔逸絶塵而不
　可以及也知於道者未達於眞空此所以
　趨步馳騁而瞠若乎後也不可以及則獨
　爲於聖人瞠若其後則可以繼聖人此仲
　尼所以爲萬世師而顔回所以爲於亞聖
　也
夫子不言而信不比而周無器而民滔乎前
而不知所以然而已矣仲尼曰惡可不察與
夫哀莫大於心死而人死亦次之日出東方
而入於西極萬物莫不比方有巨有趾者待
是而後成功是出則存是入則亡萬物亦然
有待也而死有待也而生
　孔子待物以其誠故不言而信也接下以
　其忠故不比而周也無爵而物最故無器
　而民也無位而物歸故滔乎前而不知所
　以然而已此夫子之所以聖者歟
吾一受其成形而不化以待盡效物而動日
夜無隙而不知其所終薰然其成形知命不
能規乎其前丘以是日徂吾終身與汝交一
臂而失之可不哀與汝殆著乎吾所以著也
彼已盡矣而汝求之以爲有是求馬於唐肆
也吾服汝也甚忘汝服吾也亦甚忘雖然汝
奚患焉雖忘乎故吾吾有不忘者存
　眞宰之造物我所以受其成形而爲我矣
　受其成形而不可以侈易待其終極而後
　止此未足以免於憂累也故聖人達觀而
　忘其形所以無我而已矣
孔子見老聃老聃新沐方將被髮而乾慹然
似非人孔子便而待之少焉見曰丘也眩與
其信然與向者先生形體掘若槁木似遺物
離人而立於獨也老聃曰吾遊心於物之初
孔子曰何謂邪曰心困焉而不能知口辟焉
而不能言嘗爲汝議乎其將
　夫物之初者無有也無有者道之眞體而
　與物不耦矣老聃所以逰之宜乎孔子稱
　其形體如槁木似遺物離人而立於獨也
　夫離人者出於非人之域也立於獨者入
　於天而一也此老聃所以神妙歟
至陰肅肅至陽赫赫肅肅出乎天赫赫發乎
地兩者交通成和而物生焉或爲之紀而莫
見其形消息滿虚一晦一明日改月化日有
所爲而莫見其功生有所乎萌死有所乎歸
始終相反乎無端而莫知其所窮非是也且
孰爲之宗
　一陰一陽之謂道道生於陰陽陰陽分而
　道著然獨陰不可成而獨陽不可生必在
　交通而然後萬物生成矣故曰至陰肅肅
　至陽赫赫肅肅出乎天赫赫發乎地兩者
　交通成和而物生焉夫天陽也地陰也肅
　肅出乎天赫赫出乎地見陰陽交通之道
　也
孔子曰請問遊是老聃曰夫得是至美至樂
也得至美而遊乎至樂謂之至人
　能全於道者所以能全於命命全則爲樂
　莫大焉此老聃所以有至美至樂之言也
　夫道者天下之至美也命者萬事之至樂
　也至美出於道而視之不見也至樂出於
　命而聽之不聞也惟能入道則可全命惟
　能有美則可以有樂二者非至人不能備
　之矣故曰得至美而逰乎至樂謂之至人
孔子曰願聞其方曰草食之獸不疾易藪水
中之蟲不疾易水行少變而不失其大常也
喜怒哀樂不入於胸次夫天下也者萬物之
所一也得其所一而同焉則四肢百體將爲
塵垢而死生終始將爲晝夜而莫之能滑而
況得喪禍福之所介乎棄隸者若棄泥塗知
身貴於隸也貴在於我而不失於變且萬化
而未始有極也夫孰足以患心已爲道者解
乎此
　天地萬物同出於道而得一也人能明得
　一之妙則無爲無爲則無我無我則形骸
　如遺土死生爲往來皆不能爲累於我矣
　豈得失利害可以介萬於心歟故曰夫天
　下也者萬物之所一也得其所一而同焉
　則四肢百體將爲塵垢而死生終始將爲
　晝夜而莫之能滑而況得喪禍福之所介
　乎
孔子曰夫子德配天地而猶假至言以修心
古之君子孰能說焉老聃曰不然夫水之於
汋也無爲而才自然矣至人之於德也不修
而物不能離焉若天之自高地之自厚日月
之自明夫何修焉孔子出以告顔回曰丘之
於道也其猶醯雞與微夫子之發吾覆也吾
不知天地之大全也
　缺傳
莊子見魯哀公哀公曰魯多儒士少爲先生
方者莊子曰魯少儒哀公曰舉魯國而儒服
何謂少乎莊子曰周聞之儒者冠圜冠者知
天時履句屨者知地形綬佩玦者事至而斷
君子有其道者未必爲其服也爲其服者未
必知其道也公固以爲不然何不號於國中
曰無此道而爲此服者其罪死於是哀公號
之五日而魯國無敢儒服者獨有一丈夫儒
服而立乎公門公即召而問以國事千轉萬
變而不窮莊子曰以魯國而儒者一人耳可
謂多乎百里奚爵禄不入心故飯牛而牛肥
使秦穆公忘其賤與之政也有虞氏死生不
入於心故足以動人宋元君將畫圖衆史皆
至受揖而立䑛筆和墨在外者半有一史後
至者儃儃然不趨受揖不立因之舍公使人
視之則解衣般礴臝君曰可矣是眞畫者也
文王觀於臧見一丈夫釣而其釣莫釣非持
其釣有釣者常釣也文王欲舉而授之政而
恐大臣父兄之弗安也欲終而釋之而不忍
百姓之無天也於是旦而屬之大夫曰昔者
寡人夢見良人黑色而𩑺乗駁馬而徧宋蹄
號曰寓而政於臧丈人庶幾乎民有瘳乎諸
大夫蹴然曰先君王也文王曰然則卜之諸
大夫曰先君之命王其無他又何卜焉遂迎
臧丈人而授之政典法無更偏令無出三年
文王觀於國則列士壞植散羣長官者不成
德斔斛不敢入於四境列士壞植散羣則尚
同也長官者不成德則同務也斔斛不敢入
四境則諸侯無二心也文王於是焉以爲大
師北面而問曰政可以及天下乎臧丈人昧
然而不應泛然而辭朝令而夜遁終身無聞
顔淵問於仲尼曰文王其猶未邪又何以夢
爲乎仲尼曰默汝無言夫文王盡之也而又
何論刺焉彼直以循斯須也
　夫魯國之多儒周邦之多臣及其所得則
　乃一儒一丈夫矣故魯得一儒而哀公問
　之國事則千轉萬變而不窮周得一丈夫
　而文王授之邦政則四境諸侯無二心是
　二人者得於心者充足而爲於外者有餘
　所謂才全而德不形故莊子言於此篇矣
伯昏無人射引之盈貫措杯水其肘上發之
適矢復沓方矢復寓當是時猶象人也伯昏
無人曰是射之射非不射之射也嘗與汝登
高山履危石臨百仞之淵若能射乎於是無
人遂登高山履危石臨百仞之淵背逡巡足
二分垂在外揖御寇而進之御寇伏地汗流
至踵伯昏無人曰夫至人者上闚青天下潜
黄泉揮斥八極神氣不變今汝怵然有恂目
之志爾於中也殆矣夫
　至人者潜行而不窒所入而皆得放心於
　天地之外而不入於形器之内忘於危險
　而豈有憚慴歟此伯昏無人所以言其闚
　青天潜黄泉揮斥八極而神氣不能變也
肩吾問於孫叔敖曰子三爲令尹而不榮華
三去之而無憂色吾始也疑子今視子之鼻
間栩栩然子之用心獨奈何孫叔敖曰吾何
以過人哉吾以其來不可却也其去不可止
也吾以爲得失之非我也而無憂色而已矣
我何以過人哉且不知其在彼乎其在我乎
其在彼邪亡乎我在我邪亡乎彼方將躊躇
方將四顧何暇至乎人貴人賤哉仲尼聞之
曰古之眞人知者不得說美人不得濫盜人
不得劫伏戲黄帝不得友死生亦大矣而無
變乎己況爵禄乎若然者其神經乎大山而
無介入乎淵泉而不濡處卑細而不憊充滿
天地旣以與人己愈有楚王與凡君坐少焉
楚王左右曰凡亡者三凡君曰凡之亡也不
足以喪吾存夫凡之亡不足以喪吾存則楚
之存不足以存存由是觀之則凡未始亡而
楚未始存也
　至人者以形骸爲寓寄以生死爲往來而
　況爵禄軒冕之外物乎此孫叔敖所以三
　仕三去而無榮華憂色也夫爵禄軒冕物
　之來寄也其來不可郤其去不可止來去
　在彼而不在我故曰吾以得失之非我也
　得失之非我則又何憂喜於其間故曰而
　無憂色而已矣此叔敖之能忘於外物孔
　子所以引古之眞人而稱之也
　　　知北遊篇
　夫窈冥寂寞希夷微妙者至道之眞體體
　固不可以情求不可以智窺惟以無知而
　爲得矣此莊子因而作知北遊之篇
知北遊於玄水之上登隱弅之丘而適遭無
爲謂焉知謂無爲謂曰予欲有問乎若何思
何慮則知道何處何服則安道何從何道則
得道三問而無爲謂不答也非不答不知答
也知不得問反於白水之南登狐闋之上而
睹狂屈焉知以之言也問乎狂屈狂屈曰唉
予知之將語若中欲言而忘其所欲言知不
得問反於帝宫見黄帝而問焉黄帝曰無思
無慮始知道無處無服始安道無從無道始
得道知問黄帝曰我與若知之彼與彼不知
也其敦是耶黄帝曰彼無爲謂眞是也狂屈
似之我與汝終不近也夫知者不言言者不
知故聖人行不言之教道不可致德不可至
仁可爲也義可虧也禮相僞也故曰失道而
後德失德而後仁失仁而後義失義而後禮
禮者道之華而亂之首也故曰爲道者日損
損之又損之以至於無爲無爲而無不爲也
今已爲物也欲復歸根不亦難乎其易也其
唯大人乎生也死之徒死也生之始孰知其
紀人之生氣之聚也聚則爲生散則爲死若
死生爲徒吾又何患故萬物一也是其所美
者爲神奇其所惡者爲臭腐臭腐復化爲神
奇神奇復化爲臭腐故曰通天下一氣耳聖
人故貴一知謂黄帝曰吾問無爲謂無爲謂
不應我非不我應不知應我也吾問狂屈狂
屈中欲告我而不我告非不我告中欲告而
忘之也今予問乎若若知之奚故不近黄帝
曰彼其眞是也以其不知也此其似之也以
其忘之也予與若終不近也以其知之也狂
屈聞之以黄帝爲知言
　夫智者言其陽明也北者言其陰晦也能
　不用明而自晦則入於至道之妙也故曰
　知北逰於玄水之上隱弅之丘適遭無爲
　謂焉故無爲者未免於有爲也未免於有
　爲則豈足以知道此所以不答知之所問
　也智以無爲之不答復之陽明而所以决
　其所問焉故曰反於白水之南澄狐闋之
　上而睹狂屈焉白水之南者言陽明也狐
　闋之上者言中心疑而不果也狂者言其
　有所取屈者言其有所伸亦未爲於無爲
　也未爲於無爲則亦不足以知於道此所
　以答智以予知之將告若之言也智以二
　子皆不知道也非聖人不可以明故復之
　帝宫而問黄帝焉黄帝者聖人也足以知
　其至道矣夫何思何慮者無心也何處何
　服者無體也何從何道者無方也無心所
　以言至虚無體所以言眞空無方所以言
　至妙至虚者道之所集也故曰則知道眞
　空者道之所存也故曰則安道至妙者道
　之所在也故曰則得道此三者非聖人不
　能以知之故黄帝曰我與若知之彼與彼
　不知也無爲狂屈者皆莊子製名而寓意
天地有大美而不言四時有明法而不議萬
物有成理而不說聖人者原天地之美而達
萬物之理是故至人無爲大聖不作觀於天
地之謂也今彼神明至精與彼百化物已死
生方圓莫知其根也扁然而萬物自古以固
存六合爲巨未離其内秋毫爲小待之成體
天下莫不沉浮終身不故陰陽四時運行各
得其序惛然若亡而存油然不形而神萬物
畜而不知此之謂本根可以觀於天矣
　知道者不言言者不知故天地自道而生
　而未嘗諭人以覆載之功四時隨道而行
　而未嘗告人以寒暑之期萬物由道而出
　未嘗語人以生成之理聖人者與天地合
　其德與四時合其序曲通萬物之情而與
　道冥會未嘗諄諄然以諭人矣故曰聖人
　者原天地之美而達萬物之理是故至人
　無爲者任其自然而無所爲也大聖不作
　者付之自成而無所作也此至人聖人合
　天地之不言也故曰觀於天地之謂也
齧缺問道乎被衣被衣曰若正汝形一汝視
天和將至攝汝知一汝度神將來舍德將爲
汝美道將爲汝居汝瞳焉如新生之犢而無
求其故言未卒齧缺睡寐被衣大說行歌而
去之曰形若槁骸心若死灰眞其實知不以
故自持媒媒晦晦無心而不可與謀彼何人
哉
　正汝形者使之無勞汝形也一汝視者使
　之不見可欲也無勞汝形則形全也不見
　可欲則精復也形全精復則與天爲一矣
　故曰天和將至攝汝知者使之無思無爲
　也一汝度者使之不益不損也無思無爲
　則反朴也不益不損則全純也反朴全純
　則其神不虧矣故曰神將來舍德將爲汝
　美者游於自得之場也道將爲汝居者處
　於至虚之域汝瞳焉如新生之犢而無求
　其故所謂復歸於初也此皆入道之眞理
　故齧缺遽悟而心得之此所以聽言未卒
　而睡寐也
舜問乎丞曰道可得而有乎曰汝身非汝有
也汝何得有夫道舜曰吾身非吾有也孰有
之哉曰是天地之委形也生非汝有是天地
之委和也性命非汝有是天地之委順也孫
子非汝有是天地之委蛻也故行不知所往
處不知所持食不知所味天地之彊陽氣也
又胡可得而有邪
　缺傳
孔子問於老聃曰今日晏間敢問至道老聃
曰汝齋戒疏瀹而心澡雪而精神掊擊而知
夫道窅然難言哉將爲汝言其崖略夫昭昭
生於冥冥有倫生於無形精神生於道形本
生於精而萬物以形相生故九竅者胎生八
竅者卵生其來無迹其往無崖無門無房四
達之皇皇也邀於此者四枝彊思慮恂達耳
目聰明其用心不勞其應物無方天不得不
高地不得不廣日月不得不行萬物不得不
昌此其道與且夫博之不必知辯之不必慧
聖人以斷之矣若夫益之而不加益損之而
不加損者聖人之所保也淵淵乎其若海魏
魏乎其終則復始也運量萬物而不匱則君
子之道彼其外與萬物皆往資焉而不匱此
其道與中國有人焉非陰非陽處於天地之
間直且爲人將反於宗自本觀之生者喑醷
物也雖有壽夭相去幾何須臾之說也奚足
以爲堯桀之是非果蓏有理人倫雖難所以
相齒聖人遭之而不違過之而不守調而應
之德也偶而應之道也帝之所興王之所起
也人生天地之間若白駒之過郤忽然而已
注然勃然莫不出焉油然漻然莫不入焉已
化而生又化而死生物哀之人類悲之解其
天弢墮其天袠紛乎宛乎魂魄將往乃身從
之乃大歸乎不形之形形之不形是人之所
同知也非將至之所務也此衆人之所同論
也彼至則不論論則不至明見無值辯不若
默道不可聞聞不若塞此之謂大得也
　夫老聃神人也其妙所以無方而其深所
　以不測與孔子之言道則自精而至于粗
　自無而至于有故首言昭昭生於冥冥而
　終言形之不形夫昭昭生於冥冥者所謂
　天地生於混成也有天地然後有人倫有
　人倫然後有萬物而君臣帝王之道無有
　不備此道之生成如此也然而道不可辯
　也辯之不若不辯也故曰辯不若默道不
　可聞也聞之不若不聞也故曰聞不若塞
　不辯不聞則無爲無而心得矣故曰此之
　謂大得此老聃與孔子之言道而始終之
　序如此也
東郭子問於莊子曰所謂道惡乎在莊子曰
無所不在東郭子曰期而後可莊子曰在嶁
蟻曰何其下邪曰在稊稗曰何其愈下邪曰
在瓦甓曰何其愈甚邪曰在屎溺東郭子不
應莊子曰夫子之問也固不及質正獲之問
於監市履狶也每下愈況汝唯莫必無乎逃
物至道若是大言亦然周徧咸三者異名同
實其指一也嘗相與遊乎無何有之宫同合
而論無所終窮乎嘗相與無爲乎澹而靜乎
漠而清乎調而間乎寥已吾志無往焉而不
知其所至去而來不知其所止吾已往夾焉
而不知其所終彷徨乎馮閎大知入焉而不
知其所窮物物者與物無際而物有際者所
謂物際者也不際之際際之不際者也謂盈
虚衰殺彼爲盈虚非盈虚彼爲衰殺非衰殺
彼爲本末非本末彼爲積散非積散也妸荷
甘與神農同學於老龍吉神農隱几闔户晝
瞑妸荷甘日中奓户而入曰老龍死矣神農
隱几擁杖而起嚗然放杖而笑曰天知予僻
陋慢訑故棄予而死已矣夫子無所發予之
狂言而死矣夫弇堈弔聞之曰夫體道者天
下之君子所繫焉今於道秋毫之端萬分未
得處一焉而猶知藏其狂言而死又況夫體
道者乎視之無形聽之無聲於人之論者謂
之冥冥所以論道而非道也
　道者萬物之所道也在體爲體在用爲用
　無名無迹而無乎不在故自有而觀則足
　以知其徼自無而觀則足以知其妙虚靜
　寥遠而無有終始此道之至妙之理也東
　郭子不知其然而問道之烏在所謂蔽於
　一曲也蔽於一曲則不能知道之深遠故
　莊子答之以無所不在也
泰清問乎無窮曰子知道乎無窮曰吾不知
又問乎無爲無爲曰吾知道曰子之知道亦
有數乎曰有曰其數若何無爲曰吾知道之
可以貴可以賤可以約可以散此吾所以知
道之數也泰清以之言也問乎無始曰若是
則無窮之弗知與無爲之知孰是而孰非乎
無始曰不知深矣知之淺矣弗知内矣知之
外矣於是泰清中而歎曰弗知乃知乎知乃
不知乎孰知不知之知
　夫道無所不在天地萬物由之而後成不
　可以言不可以拘而已矣故聖人知之而
　不言得之而不拘此無窮答泰清以不知
　也夫不知者深知也深知者得之於内也
　此無始所以有不知深矣弗知内矣之言
　也然泰清以無窮眞不知道也故復問於
　無爲無爲者未免於有爲是以答泰清以
　吾知道可以貴可以賤可以約可以散也
　夫知之者知淺也知淺者得之於外也此
　無始所以有知之淺矣知之外矣之言也
　然無窮者無有其極也無始者無有其初
　也此二子所以能知於道矣故泰清所以
　遽悟而興於歎也
無始曰道不可聞聞而非也道不可見見而
非也道不可言言而非也知形形之不形平
道不當名
　道聽之而不聞也故曰道不可聞視之不
　見也故曰不可見摶之而不得也故曰不
　可言可聞則非爲其道也故曰聞而非也
　可見則亦非爲道也故曰見而非也可言
　則又非爲道也故曰言而非也夫不可聞
　不可見者無形之形也故曰知形形之不
　形乎不可言者無名之名也故曰道不當
　名此無始所以能明於道乎
無始曰有問道而應之者不知道也雖問道
者亦未聞道道無問問無應無問問之是問
窮也無應應之是無内也以無内待問窮若
是者外不觀乎宇宙内不知乎太初是以不
過乎崑崙不遊乎太虚　
　夫道至妙而不可問無形而不可言故曰
　道無問問無應旣無問而强問之是所問
　有所終極矣故曰無問問之是問窮也旣
　無應而强應之是所應得之於外矣故曰
　無應應之是無内也無内則所知不深矣
　終極則所見不廣矣如此則安能通達於
　無盡之外而明了於太初之初逍遥於廣
　莫之野放縱於無何有之鄉歟故曰以無
　内待問窮若是者外不觀乎宇宙内不知
　乎太初是以不過乎崑崙不逰乎太虚此
　無始所以復諭太清以道不可言也
光曜問乎無有曰夫子有乎其無有乎光曜
不得問而孰視其狀貌窅然空然終日視之
而不見聽之而不聞摶之而不得也光曜曰
至矣其孰能至此乎予能有無矣而未能無
無也及爲無有矣何從至此哉大馬之捶鉤
者年八十矣而不失豪芒大馬曰子巧與有
道與曰臣有守也臣之年二十而好捶鉤於
物無視也非鉤無察也是用之者假不用者
也以長得其用而況乎無不用者乎物孰不
資焉
　光曜者言其明智也無有者言其眞空也
　以明智而求眞空則所以止知粗徼也故
　曰孰視其狀貌然而知粗而必至于精知
　徼而必至于妙故光曜終日視之而不見
　聽之而不聞摶之而不得所謂至于精妙
　也至于精妙則自知其學不及矣故曰予
　能有無矣未能無無也夫眞空之妙理蓋
　自無而得之矣非由學而後至也故曰及
　爲無有矣何從而至哉此莊子寓言至道
　之妙於二子矣
冉求問於仲尼曰未有天地可知邪仲尼曰
可古猶今也冉求失問而退明日復見曰昔
者吾問未有天地可知乎夫子曰可古猶今
也昔日吾昭然今日吾昧然敢問何謂也仲
尼曰昔之昭然也神者先受之今之昧然也
且又爲不神者求邪無古無今無始無終未
有子孫而有子孫可乎冉求未對仲尼曰已
矣未應矣不以生生死不以死死生死生有
待邪皆有所一體有先天地生者物邪物物
者非物物出不得先物也猶其有物也猶其
有物也無已聖人之愛人者終無已者亦乃
取於是者也
　昔之昭然者與道冥會也故曰神者先受
　之今之昧然者求則愈惑也故曰且又爲
　不神者求邪無古無今無始無終者道之
　妙體也達於道之妙體則入於不生不死
　之域此仲尼所以未待冉求之對而言不
　以生生死不以死死生也
顔淵問乎仲尼曰回嘗聞諸夫子曰無有所
將無有所迎回敢問其遊仲尼曰古之人外
化而内不化今之人内化而外不化與物化
者一不化者也安化安不化安與之相靡必
與之莫多狶韋氏之囿黄帝之圃有虞氏之
宫湯武之室君子之人若儒墨者師故以是
非相𩐎也而況今之人乎聖人處物不傷物
不傷物者物亦不能傷也唯無所傷者爲能
與人相將迎山林與臯壤與使我欣欣然而
樂與樂未畢也哀又繼之哀樂之來吾不能
禦其去弗能止悲夫世人直謂物逆旅耳夫
知遇而不知所不遇知能能而不能所不能
無知無能者固人之所不免也夫務免乎人
之所不免者豈不亦悲哉
　外化而内不化者心得於道而體自冥合
　也内化而外不化者心務求道而體不順
　也與物化者一不化者蓋能與物齊同而
　抱一不變也安化安不化者任其自化而
　無使化也安與之相靡者無心於物而不
　與之靡刃也必與之莫多者贍足衣被而
　不爲有餘也狶韋氏之囿黄帝之圃有虞
　氏之宫湯武之臺者此言道爲聖人之域
　而無心足以游處也
至言去言至爲去爲齊知之所知則淺矣
　至言者不言也故曰至言去言至爲者無
　爲也故曰至爲無爲二者非入於至道則
　安能去言去爲矣是以言之於終篇
南華眞經新傳卷之十一





南華眞經新傳卷之十二積二
　　　宋　王　元　澤　傳
　　庚桑楚篇
　夫能達於至道之妙者則處無爲任自然
　不期於化而物自化此庚桑子之若是矣
　莊子因而作庚桑楚之篇
老聃之役有庚桑楚者偏得老聃之道以北
居畏壘之山其臣之畫然知者去之其妾之
挈然仁者遠之擁腫之與居鞅掌之爲使居
三年畏壘大穰畏壘之民相與言曰庚桑子
之始來吾洒然異之今吾日計之而不足歲
計之而有餘庶幾其聖人乎子胡不相與尸
而祝之社而稷之乎庚桑子聞之南面而不
釋
　夫老子之道以眞空爲體以妙有爲用非
　至人敦能心得之庚桑子可謂至人而能
　達眞空妙有之趣也故曰偏得老聃之道
　夫得於眞空則至虚也達於妙有則至靜
　也虚靜無爲則與天地同其流陰陽同其
　和不迕於物而所居皆化此畏壘所以大
　穰也然而至人非求異於人而人所以自
　異之此畏壘之民所謂自異於庚桑子也
　爲而不恃功成不居見寵而驚聞譽而懼
　此畏壘之民以豐穰由庚桑子之所致欲
　以尸祝社稷而尊事之楚所以聞而不懌
　也
然弟子異之庚桑子曰弟子何異於予夫春
氣發而百草生正得秋而萬寳成夫春與秋
豈無得而然哉天道已行矣吾聞至人尸居
環堵之室而百姓倡狂不知所如往今以畏
壘之細民而竊竊焉欲俎豆予于賢人之間
我其杓之人邪吾是以不釋於老聃之言
　夫至人藏天眞忘天機黜聰明棄智慮魄
　然忘其所爲而任自然故曰尸居環堵之
　室也然而至人所居如此也不與物接而
　物亦不知其所然也故曰百姓猖狂不知
　所如往
弟子曰不然夫尋常之溝巨魚無所還其體
而鯢鰌爲之制步仞之丘陵巨獸無所隱其
軀而孽狐爲之祥且夫尊賢授能先善與利
自古堯舜以然而況畏壘之民乎夫子亦聽
矣庚桑子曰小子來夫函車之獸介而離山
則不免于罔罟之患吞舟之魚碭而失水則
蟻能苦之故鳥獸不厭高魚鼈不厭深夫全
其形生之人藏其身也不厭深眇而已矣且
夫二子者又何足以稱揚哉是其於辯也將
妄鑿垣墻而殖蓬蒿也簡髮而櫛數米而炊
竊竊乎又何足以濟世哉舉賢則民相軋任
知則民相盜之數物者不足以厚民民之於
利甚勤子有殺父臣有殺君正晝爲盜日中
穴阫吾語汝大亂之本必生於堯舜之間其
末存乎千世之後千世之後其必有人與人
相食者也
　魚陰類也獸陽物也陰隱而陽顯此物理
　之自然也庚桑子之弟子言巨魚巨獸而
　告庚桑子所以明其隱顯之理也然隱者
　自隱顯者自顯各守其極則不致於累儻
　隱過其極則爲顯所制顯過其極則爲隱
　所拘此亦勢之自然也故庚桑子所以答
　以獸離山而罔罟制魚失水而螻蟻苦以
　其失隱顯之異也豈若各守其極而退藏
　於深眇乎以此見至人能冥其極而所以
　全身也
南榮趎蹴然正坐曰若趎之年者已長矣將
惡乎託業以及此言邪庚桑子曰全汝形抱
汝生無使汝思慮營營若此三年則可以及
此言也南榮趎曰目之與形吾不知其異也
而盲者不能自見耳之與形吾不知其異也
而聾者不能自聞心之與形吾不知其異也
而狂者不能自得形之與形亦辟矣而物或
間之邪欲相求而不能相得今謂趎曰全汝
形抱汝生勿使汝思慮營營趎勉聞道達耳
矣庚桑子曰辭盡矣曰奔蜂不能化藿蠋越
雞不能伏鵠卵魯雞固能矣雞之與雞其德
非不同也有能與不能者其才固有巨小也
今吾才小不足以化子子胡不南見老子南
榮趎贏糧七日七夜至老子之所老子曰子
自楚之所來乎南榮趎曰唯老子曰子何異
人皆來之衆也南榮趎懼然顧其後老子曰
子不知吾所謂乎南榮趎俯而慙仰而歎曰
今者吾忘吾答因失吾問老子曰何謂也南
榮趎曰不知乎人謂我宋愚知乎反愁我軀
不仁則害人仁則反愁我身不義則傷彼義
則反愁我己我安逃此而可此三言者趎之
所患也願因楚而問之老子曰向吾見若眉
睫之間吾因以得汝矣今汝又言而信之若
規規然若喪父母揭竿而求諸海也汝亡人
哉惘惘乎汝欲反汝情性而無由入可憐哉
南榮趎請入就舍召其所好去其所惡十日
自愁復見老子老子曰汝自洒濯孰哉鬱鬱
乎然而其中津津乎猶有惡也
　全汝形者所謂不虧其形也抱汝生者所
　謂善攝生者也無使汝思慮營營者所謂
　無心於物也三者非至人不能具之矣
夫外韄者不可繁而捉將内揵内韄者不可
繆而捉將外揵外内韄者道德不能持而況
放道而行者乎南榮趎曰里人有病里人問
之病者能言其病然其病病者猶未病也若
趎之聞大道譬猶飲藥以加病也
　大耳目外也心智内也耳目用於外則心
　智蕩於内心智蕩於内則耳目用於外用
　於外者雖爲有得而心智從而難制也故
　曰外韄者不可繁而捉將内揵蕩於内者
　亦爲有得而耳目從而難閉也故曰内韄
　者不可繆而捉將外揵内外惑於所得而
　不能制其於道德難存矣故曰外内韄者
　道德不能持此皆有我之累也惟至人無
　我而外遺於耳目内忘於心智入於眞空
　自得之域而自古以固存此老子諭南榮
　趎以至人之道也
趎願聞衛生之經而也矣老子曰衛生之經
能抱一乎能勿失乎能無卜噬而知吉凶乎
能止乎能已乎能舍諸人而求諸己乎能翛
然乎能侗然乎能兒子乎兒子終日嗥而嗌
不嗄和之至也終日握而手不掜共其德也
終日視而目不瞚偏不在外也行不知所之
居不知所爲與物委蛇而同其波是衛生之
經已南榮趎曰然則是至人之德已乎曰非
也是乃所謂水解凍釋者
　衛生者衛全其生也能衛全其生則生所
　以常存故曰衛生之經也夫全生之道必
　先無摇汝精也故曰能抱一乎無摇其精
　則自得也故曰能勿失乎自得則能明禍
　福也故曰能無卜筮而知吉凶乎明於禍
　福則不役於物也故曰能止乎不役於物
　則了達也故曰能已乎了達則忘彼而全
　形也故曰能舍諸人而求已乎形全則死
　生聚散不能爲累於胸中所以復歸於嬰
　兒也故曰能翛然乎能侗然乎能嬰兒乎
　復歸於嬰兒則聲雖發而專氣致柔也故
　曰兒子終日嗥而嗌不嗄和之至也手雖
　握而非爲有得也故曰終日握而手不掜
　共其德也目雖視而非用其明也故曰終
　日視而目不瞚偏在外也足雖行而非有
　所逐也故曰行不知所之身雖止而非有
　所作也故曰居不知所爲與物齊諧而同
　其流此所謂全生之道也故曰與物委蛇
　而同其波是衛生之經也
夫至人者相與交食乎地而交樂乎天不以
人物利害相攖不相與爲怪不相與爲謀不
相與爲事翛然而往侗然而來是謂衛生之
經已曰然則是至乎曰未也吾固告汝曰能
兒子乎兒子動不知所爲行不知所之身若
槁木之枝而心若死灰若是者禍亦不至福
亦不來禍福無有惡有人災也
　夫至人者與物爲一而不異於人食其所
　食而樂其所樂虚心善應而事莫能累無
　意於物而怪何能動何思何慮而豈有其
　謀無心無爲而非有於事往來無礙而自
　在圓通此至人全生常存之道也故曰是
　衛生之經已
字泰定者發乎天光發乎天光者人見其人
人有修者乃今有恒有恒者人舍之天助之
人之所舍謂之天民天之所助謂之天子
　夫至人復歸於嬰兒則精全而神王也志
　廣而氣充也精全神王則與天爲一志廣
　氣充則其明自照故曰宇泰定者發乎天
　光宇者精神志氣之所宅也至人之精神
　志氣豈有移易乎故曰泰定也以其泰定
　則自然明照所以謂之天光
學者學其所不能學也行者行其所不能行
也辯者辯其所不能辯也知止乎其所不能
知至矣若有不即是者天鈞敗之備物以將
形藏不虞以生心敬中以達彼若是而萬惡
至者皆天也而非人也不足以滑成不可内
於靈臺靈臺者有持而不知其所持而不可
持者也不見其誠己而發每發而不當業入
而不舍每更爲失爲不善乎顯明之中者人
得而誅之爲不善乎幽間之中者鬼得而誅
之明乎人明乎鬼者然後能獨行券内者行
乎無名券外者志乎期費行乎無名者唯庸
有光志乎期費者唯賈人也人見其跂猶之
魁然
　全生之道學者不能學之也行者不能行
　之也辯者不能辯之也智者不能知之也
　惟絶學忘行去辯喪智任於自然則得之
　也故曰學者學其所不能學也行者行其
　所不能行也辯者辯其所不能辯也知止
　乎所不能知至矣不能如此而强欲求爲
　之則不惟傷生而自然之性命亦喪矣故
　曰若有不即是者天鈎敗之
與物窮者物入焉與物且者其身之不能容
焉能容人不能容人者無親無親者盡人兵
莫憯于志鏌鎁爲下寇莫大於陰陽無所逃
於天地之間非陰陽賊之心則使之也道通
其分也其成也毁也所惡乎分者其分也以
備所以惡乎備者其有以備故出而不反見
其鬼出而得是謂得死滅而有實鬼之一也
以有形者象無形者而定矣
　夫全生之道必先虚心心虚則足以有容
　矣有容則物來而不拒不虚則不能容於
　物不能容於物則不能容於身不能容於
　身則豈足以容他人乎故曰與物且者其
　身之不能容焉能容人夫不能容人則分
　彼我也彼我分則人疏而不依而人自爲
　人爾故曰不能容人者無親無親者盡人
　此不能内虚其心也故心旣不虚則志帥
　妄行而戕害其性命所以愈於利器矣故
　曰丘莫憯于志鏌鎁爲下志帥妄行而氣
　亦從而亂則喜出於喜而毗陽怒出於怒
　而毗陰其爲賊害尤甚矣安足以逃於形
　器之外乎故曰寇莫大於陰陽無所逃於
　天地之間然賊害其性命之甚者非爲陰
　陽之所致由心不虚而喜怒妄出也故曰
　非陰非陽賊之心則使之也
岀無本入無竅有實而無乎處有長而無乎
本剽有所出而無竅者有實有實而無乎處
者宇也有長而無本剽者宙也有乎生有乎
死有乎出有乎入入出而無見其形是謂天
門天門者無有也萬物出乎無有有不能以
有爲有必出乎無有而無有一無有聖人藏
乎是古之人其知有所至矣惡乎至有以爲
未始有物者至矣盡矣弗可以加矣其次以
爲有物矣將以生爲喪也以死爲反也是以
分已其次曰始無有旣而有生生俄而死以
無有爲首以生爲體以死爲尻孰知有無死
生之一守者吾與之爲友是三者雖異公族
也昭景也著戴也甲氏也著封也非一也有
生黬也披然曰移是嘗言移是非所言也雖
然不可知者也臘者之有膍胲可散而不可
散也觀室者周於寢廟又適其偃焉爲是舉
移是請嘗言移是是以生爲本以知爲師因
以乗是非果有名實因以己爲質使人以爲
己節因以死償節若然者以用爲知以不用
爲愚以徹爲名以窮爲辱移是今之人也是
蜩與鷽鳩同於同也蹍市人之足則辭以放
驁兄則以嫗大親則已矣
　生者從無而入有故曰出無本死者從有
　而入無故曰入無竅無本無竅則安有其
　形乎故曰無見其形無見其形則自然而
　出入也故曰是謂天門天門出於自然豈
　爲有形乎故曰天門者無有也故無有者
　道之眞體而萬物莫不皆由之故曰萬物
　出乎無有無有豈以有而爲有乎此萬物
　必由而已矣故曰有不能以有爲有必出
　乎無有道旣無有而復能抱一於無有則
　此聖人之所以藏用而任其無爲也故曰
　而無有一無有聖人藏乎是此莊子寓言
　道之至妙也
故曰至禮有不人至義不物至知不謀至仁
無親至信辟金　
　至禮無體故曰有不人至義無宜故曰不
　物至智無知故曰不謀至仁無愛故曰無
　親至信無質故曰辟金五者皆以無爲體
　則合於大道之妙矣
徹志之勃解心之謬去德之累達道之塞貴
富顯嚴名利六者勃志也容動色理氣意六
者謬心也惡欲喜怒哀樂六者累德也去就
取與知能六者塞道也此四六者不盪胸中
則正正則靜靜則明明則虚虚則無爲而無
不爲也
　徹志之勃則志一也解心之謬則心虚也
　去德之累則自得也達道之塞則不蔽也
　志一則貴富難役也顯嚴難威也利名難
　動也心虚則容動自安也色理自順也氣
　意自適也自得則惡欲不生也喜怒不出
　也哀樂不入也不蔽則去就必謹也取與
　必宜也知能必當也數者不能亂志謬心
　累德塞道則胸中所以正靜明虚而無爲
　而爲也故曰徹志之勃解心之謬去德之
　累達道之塞貴富顯嚴名利六者勃志也
　容動色理氣意六者謬心也惡欲喜怒哀
　樂六者累德也去就取與知能六者塞道
　也此四六者不盪則胸中則正正則靜靜
　則明明則虚虚則無爲而無不爲也
道者德之欽也生者德之光也性者生之質
也性之動謂之爲爲之僞謂之失知者接也
知者謨也知者之所不知猶睨也動以不得
已之謂德動無非我之謂治名相反而實相
順也
　道者至妙而尊於德也故曰道者德之欽
　也生者以適來而得之明也故曰生者德
　之光也性者至靜而生之本也故曰性者
　生之質也性感物則必動也故曰性之動
　謂之爲爲本人爲則非得也故曰爲之僞
　謂之失
羿工乎中徵而拙乎使人無己譽聖人工乎
天而拙乎人夫工乎天而俍乎人者唯全人
能之唯蟲能蟲唯蟲能天全人惡天惡人之
天而況吾天乎人乎一雀適羿羿必得之威
也以天下爲之籠則雀無所逃是故湯以胞
人籠伊尹秦穆公以五羊之皮籠百里奚是
故非以其所好籠之而可得者無有也介者
拸畫非譽也胥靡登高而不懼遺死生也夫
復謵不餽而忘人忘人因以爲天人矣故敬
之而不喜侮之而不怒者唯同乎天和者爲
然出怒不怒則怒出於不怒矣出爲無爲則
爲出於無爲矣
　羿工乎中微而拙乎使人無譽己者所謂
　使人忘我難是也聖人工乎天而拙乎人
　者所謂使天下兼忘我難是也至于神人
　則其道合於天其用利於人鼔舞萬物而
　不與聖人同憂所謂兼忘而已矣故曰工
　乎天而俍乎人者唯全人能之
欲靜則平氣欲神則順心有爲也欲當則縁
於不得已不得已之類聖人之道
　氣者靜之所宅也心者神之所潜也平氣
　之所適則必靜也故曰欲靜則平氣順心
　之所爲則必神也故曰欲神則順之有爲
　也能平氣順心則動非妄動而俟其感而
　後應也故曰欲當則縁於不得已夫感而
　後應豈有心於萬物乎非聖人孰能至於
　此故曰不得已之類聖人之道也

南華眞經新傳卷之十二















南華眞經新傳卷之十三積三
　　　宋　王　元　澤　傳
　　徐無鬼篇
　夫能平心順氣以道爲務而忘於貪賤窮
　達則入於至人之域此徐無鬼之能若是
　矣莊子因而作徐無鬼之篇
徐無鬼因女商見魏武侯武侯勞之曰先生
病矣苦於山林之勞故乃肯見於寡人徐無
鬼曰我則勞於君君有何勞於我君將盈嗜
欲長好惡則性命之情病矣君將黜嗜欲掔
好惡則耳目病矣我將勞君君有何勞於我
武侯超然不對少焉徐無鬼曰嘗語君吾相
狗也下之質執飽而止是狸德也中之質若
視日上之質若亡其一吾相狗又不若吾相
馬也吾相馬直者中繩曲者中鉤方者中矩
圓者中規是國馬也而未若天下馬也天下
馬有成材若卹若失若喪其一若是者超軼
絶塵不知其所武侯大悦而笑徐無鬼出女
商曰先生獨何以說吾君乎吾所以說吾君
者横說之則以詩書禮樂從說之則以金板
六弢奉事而大有功者不可爲數而吾君未
嘗啓齒
　老子曰道者萬物之奥也善人之所寳也
　夫善人之所以寳於道則外所以忘其形
　内所以虚其心黜嗜慾忘好惡安於性命
　之情而所以寳全於道也不善之人則不
　然其於道也若存而若亡外所以不能全
　其形内所以不能虚其心充嗜慾專好惡
　决於性命之情而其於道也豈寳歟此魏
　武侯聞徐無鬼之言而超然不對也夫武
　侯之性中材也不可卒告以至道而宜先
　悦之以所好此無鬼所以有相狗馬之言
　也然無鬼非能相於狗馬也故寓入道之
　意於狗馬以狗之上質則若亡其一以天
　下之馬則有成材所謂若亡其一者以形
　全神王而能忘其身也所謂有成材者以
　德宇泰定而不虧其本也能忘其身則無
　爲不虧其本則無用無爲無用則所以能
　入於道也此無鬼寓意之若是而武侯不
　知其意而從悦其言也故曰大悦而笑
今先生何以說吾君使吾君說若此乎徐無
鬼曰吾直告之吾相狗馬耳女商曰苦是乎
曰子不聞夫越之流人乎去國數日見其所
知而喜去國旬月見所嘗見於國中者喜及
期年也見似人者而喜矣不亦去人滋乆思
人滋深乎夫逃虚空者藜藋柱乎鼪鼬之逕
踉位其空聞人足音跫然而喜矣而況乎昆
弟親戚之謦欬其側者乎乆矣夫莫以眞人
之言謦欬吾君之側乎徐無鬼見武侯武侯
曰先生居山林食芧栗厭葱韭以賔寡人乆
矣夫今老邪其欲干酒肉之味邪其寡人亦
有社稷之福邪徐無鬼曰無鬼生於貧賤未
嘗敢飲食君之酒肉將來勞君也君曰何哉
奚勞寡人曰勞君之神與形武侯曰何謂邪
徐無鬼曰天地之養也一登高不可以爲長
居下不可以爲短君獨爲萬乗之主以苦一
國之民以養耳目鼻口夫神者不自許也夫
神者好和而惡姦夫姦病也故勞之唯君所
病之何也武侯曰欲見先生乆矣
　夫天地之於人均受之性命均付之分極
　至于所養亦均也豈有聞於尊卑長幼乎
　故曰天地之養也一魏武不知所然而殫
　天下之物以養形不足則勞神而營之故
　神愈勞而不能王形愈養而不能全安若
　外六骸忘嗜慾逰心於逍遥之域則形神
　豈有不全乎
吾欲愛民而爲義偃兵其可乎徐無鬼曰不
可愛民害民之始也爲義偃兵造兵之本也
君自此爲之則殆不成凡成美惡器也君雖
爲仁義幾且僞哉形固造形成固有伐變固
外戰君亦必無盛鶴列於麗譙之間無徒驥
於錙壇之宫無藏逆於得無以巧勝人無以
謀勝人無以戰勝人夫殺人之士民兼人之
土地以養吾私與吾神者其戰不知孰善勝
之惡乎在君若勿已矣修胸中之誠以應天
地之情而勿攖夫民死已脱矣君將惡乎用
夫偃兵哉
　夫道者無爲之朴也兵者有爲之器也聖
　人常無爲而民自化所謂兵者置而不用
　也武侯不能無爲而欲爲義偃兵以愛民
　此無鬼所以答之以不可也夫聖人以百
　姓爲芻狗而不愛愛之而其民所以遂生
　也若以愛愛之則愛有不及而民敦心矣
　如此則適足害之也故曰愛民害民之始
　也以義爲外迹而不爲爲之而物之所以
　順從也若以可爲而爲之則處有不當而
　物必不順矣如此則適足用兵也故曰爲
　義偃兵造兵之本也不能如此而必愛而
　必爲則治道安得而全矣故曰君自此爲
　之則殆不成
黄帝將見大隗乎具茨之山方明爲御昌㝢
驂乗張若謵朋前馬昆閽滑稽後車至於襄
城之野七聖皆迷無所問塗適遇牧馬童子
問塗焉曰苦知具茨之山乎曰然若知大隗
之所存乎曰然黄帝曰異哉小童非徒知具
茨之山又知大隗之所存謂問爲天下小童
曰夫爲天下者亦若此而已矣又奚事焉予
少而自遊於六合之内予適有瞀病有長者
教予曰若乗日之車而遊於襄城之野今予
病少痊予又且復遊於六合之外夫爲天下
亦若此而已予又奚事焉黄帝曰夫爲天下
者則誠非吾子之事雖然請問爲天下小童
辭黄帝又問小童曰夫爲天下者亦奚以異
乎牧馬者哉亦去其害馬者而已矣黄帝再
拜稽首稱天師而退知士無思慮之變則不
樂辯士無談說之序則不樂察士無凌誶之
事則不樂皆囿於物者也招世之士與朝中
民之士榮官筋力之士矜難勇敢之士奮患
兵革之士樂戰枯槁之士宿名法律之士廣
治禮樂之士敬容仁義之士貴際農夫無草
萊之事則不比商賈無市井之事則不比庶
人有旦暮之業則勸百工有器械之巧則壯
錢財不積則貪者憂權勢不尤則夸者悲勢
物之徒樂變遭時有所用不能無爲也此皆
順比於歲不物於易者也馳其形性潜之萬
物終身不反悲夫莊子曰射者非前期而中
謂之善射天下皆羿也可乎惠子曰可莊子
曰天下非有公是也而各是其所是天下皆
堯也可乎惠子曰可莊子曰然則儒墨楊秉
四與夫子爲五果孰是邪或者若魯遽者邪
其弟子曰我得夫子之道矣吾能冬爨鼎而
夏造水矣魯遽曰是直以陽召陽以陰召陰
非吾所謂道也吾示子乎吾道於是乎爲之
調瑟廢一於堂廢一於室鼓宫宫動鼓角角
動音律同矣夫或改調一絃於五音無當也
鼓之二十五弦皆動未始異於聲而音之君
已且若是者邪惠子曰今夫儒墨楊秉且方
與我以辯相拂以辭相鎮以聲而未始吾非
也則奚若矣莊子曰齊人蹢子於宋者其命
閽也不以完其求鈃鍾也以束縛其求唐子
也而未始出域有遺類矣夫楚人寄而蹢閽
者夜半於無人之時而與舟人鬥未始離於
岑而足以造於怨也
　大隗者況於大道也具茨之山者況於道
　體無爲而寂然豈有爲之聖可求歟此所
　以言七聖俱迷也惟能放心專氣復歸於
　嬰兒則然後心得而知之矣故曰牧馬童
　子又曰非徒知具茨之山又知大隗之所
　存也夫知大道之眞體則任於無爲而已
　矣此所以答黄帝爲天下則曰又奚事者
　則無爲虚靜而放心於自得之場氣馬元
　所適而已故曰爲天下者亦奚以異乎牧
　馬夫氣馬無所適則外物不能爲累也故
　曰亦去其害馬者而已矣此皆極於自然
　而天地萬物所以皆宗師此黄帝所以稱
　之爲天師也
莊子送葬過惠子之墓顧謂從者曰郢人堊
漫其鼻端若蠅翼使匠石斲之匠石運斤成
風聽而斲之盡堊而鼻不傷郢人立不失容
宋元君聞之召匠石曰嘗試爲寡人爲之匠
石曰臣則嘗能斲之雖然臣之質死乆矣自
夫子之死也吾無以爲質矣吾無與言之矣
管仲有病桓公問之曰仲父之病病矣可不
謂云至於大病則寡人惡乎屬國而可管仲
曰公誰欲與公曰鮑叔牙曰不可其爲人潔
廉善士也其於不己若者不比之又一聞人
之過終身不忘使之治國上且鉤乎君下且
逆乎民其得罪於君也將弗乆矣公曰然則
孰可對曰勿已則隰朋可其爲人也上忘而
下畔愧不若皇帝而哀不己若者以德分人
謂之聖以財分人謂之賢以賢臨人未有得
人者也以賢下人未有不得人者也其於國
有不聞也其於家有不見也勿已則隰朋可
吴王浮於江登乎狙之山衆狙見之恂然棄
而走逃於深蓁有一狙焉委蛇攫抓見巧乎
王王射之敏給搏捷矢王命相者趨射之狙
執死王顧謂其友顔不疑曰之狙也伐其巧
恃其便以敖予以至此殛也戒之哉嗟乎無
以汝色驕人哉顔不疑歸而師董梧以助其
色去樂辭顯三年而國人稱之南伯子綦隱
几而坐仰天而嘘顔成子入見曰夫子物之
尤也形固可使若槁骸心固可使若死灰乎
曰吾嘗居山穴之中矣當是時也田禾一睹
我而齊國之衆三賀之我必先之彼故知之
我必賣之彼故鬻之若我而不有之彼惡得
而知之若我而不賣之彼惡得而鬻之嗟乎
我悲人之自喪者吾又悲夫悲人者吾又悲
夫悲人之悲者其後而日遠矣仲尼之楚楚
王觴之孫叔敖執爵而立市南宜僚受酒而
祭曰古之人乎於此言已曰丘也聞不言之
言矣未之嘗言於此乎言之市南宜僚弄丸
而兩家之難解孫叔敖甘寢秉羽而郢人投
兵丘願有喙三尺彼之謂不道之道此之謂
不言之辯故德總乎道之所一而言休乎知
之所不知至矣道之所一者德不能同也知
之所不能知者辯不能舉也名若儒墨而凶
矣故海不辭東流大之至也
　莊子之所言非得已而言之也非惠子不
　能知之惠子死則孰能知莊子之言矣此
　所以引匠石爲况而又曰吾無與言之矣
聖人并包天地澤及天下而不知其誰氏是
故生無爵死無謚實不聚名不立此之謂大
人狗不以善吠爲良人不以善言爲賢而況
爲大乎夫爲大不足以爲大而況爲德乎夫
大備矣莫若天地然奚求焉而大備矣知大
備者無求無失無棄不以物易己也反己而
不窮循古而不摩大人之誠子綦有八子陳
諸前召九方歅曰爲我相吾子孰爲祥九方
歅曰梱也爲祥子綦瞿然喜曰奚若曰梱也
將與國君同食以終其身子綦索然出涕曰
吾子何爲以至於是極也九方歅曰夫與國
君同食澤及三族而況於父母乎今夫子聞
之而泣是禦福也子則祥矣父則不祥子綦
曰歅汝何足以識之而梱祥邪盡於酒肉入
於鼻口矣而何足以知其所自來吾未嘗爲
牧而牂生於奥未嘗好田而鶉生於宎若勿
怪何邪吾所與吾子遊者遊於天地吾與之
邀樂於天吾與之邀食於地吾不與之爲享
不與之爲謀不與之爲怪吾與之乗天地之
誠而不以物與之相攖吾與之一委蛇而不
與之爲事所宜今也然有世俗之償焉凡有
怪徵者必有怪行殆乎非我與吾子之罪幾
天與之也吾以是泣也無幾何而使梱之於
燕盜得之於道全而鬻之則難不若刖之則
易於是刖而鬻之於齊適當渠公之街終身
食肉而終齧缺遇許由曰子將奚之曰將逃
堯曰奚謂邪曰夫堯畜畜然仁吾恐其爲天
下笑後世其人與人相食與夫民不難聚也
愛之則親利之則至譽之則勸致其所惡則
散愛利出乎仁義捐仁義者寡利仁義者衆
夫仁義之行唯且無誠且假夫禽貪者器是
以一人之斷制利天下譬之猶一覕也夫堯
知賢人之利天下也而不知其賊天下也夫
唯外乎賢者知之矣有暖姝者有濡需者有
卷婁者所謂暖姝者學一先生之言則暖暖
姝姝而私自悦也自以爲足矣而未知未始
有物也是以謂暖姝者也濡需者豕蝨是也
擇疏鬛自以爲廣宫大囿奎蹄曲隈乳間股
脚自以爲安室利處不知屠者之一旦鼓譬
布草操煙火而己與豕俱焦也此以域進此
以域退此其所謂濡需者也卷婁者舜也羊
肉不慕蟻蟻慕羊肉羊肉羶也舜有羶行百
姓悦之故三徙成都至鄧之墟而十有萬家
堯聞舜之賢舉之童土之地曰冀得其來之
澤舜舉乎童土之地年齒長矣聰明衰矣而
不得休歸所謂卷婁者也
　大人者德之所以充實也德之充實則處
　上而不貴功成而不居贍足萬物而不知
　其所用衣被天下而無得而爲稱此大人
　之道若是矣故曰生無爵死無謚實不聚
　名不立此之謂大人夫爵謚者度外之物
　也名實者天下之虚器也大人豈有心於
　四者乎此莊子所以有無立之言也
是以神人惡衆至衆至則不比不比則不利
也
　神人者言乎其道也神人鼔舞萬物而不
　與聖同憂萬物所以自歸矣非由好而致
　之也故曰神人惡衆
故無所甚親無所甚疏抱德煬和以順天下
此謂眞人
　眞人者言其性也眞人不與萬物相親疏
　任於自得而守於純氣豈有逆於天下歟
　故曰無所甚親無所甚疏抱德煬和以順
　天下此謂眞人然眞人不及於神人所以
　言之於次也
於蟻棄智於魚得計於羊棄意
　於蟻棄智者不知羶以悦慕也於魚得計
　者退藏深渺以活身也於羊棄意者無心
　使物來慕也
以目視目以耳聽耳以心復心若然者其平
也繩其變也循
　以目視目者以明而發不明也以耳聽耳
　者以聰而覺不聰也以心復心者以靜而
　鎮不靜也如此則其平所以直其變所以
　正也故曰若然者其平也繩其變也循非
　眞人孰能與於此
右之眞人以天待之不以人入天古之眞人
得之也生失之也死得之也死失之也生藥
也其實堇也桔梗也雞壅也豕零也是時爲
帝者也何可勝言
　夫眞人者其性内直而不假於物也故任
　於自然而以待物也不以有爲而亂無爲
　也適來所以爲時也適去所以能順也來
　則必知其暫去也去則必知其暫來也了
　然明達而始終無累矣故曰古之眞人以
　天待人不以人入天古之眞人得之也生
　失之也死得之也死失之也生
句踐也以甲楯三千棲於會稽唯種也能知
亡之所以存唯種也不知其身之所以愁故
曰鴟目有所適鶴脛有所節解之也悲故曰
風之過河也有損焉日之過河也有損焉請
只風與日相與守河而河以爲未始其攖也
恃源而往者也
　至人者自知而不知人也自見而不見彼
　也故禍福吉凶不能爲之累矣大夫種者
　則不然知人而不自知也見彼而不自見
　也此憂禍足以爲之累此莊子所以有鴟
　目鶴脛之言也
故水之守土也審影之守人也審物之守物
也審故目之於明也殆耳之於聰也殆心之
於殉也殆凡能其於府也殆殆之成也不給
改
　水生於土而不離於土也影生於形而不
　離於形也物出造物而不離造物也故曰
　水之守土也審形之守人也審物之守物
　也審然而土無意於水而水所以親也形
　無意於影而影所以生也造物者無意於
　物而物所以成也三者皆無意於相須也
　世俗豈能似之歟故目則必期於明也耳
　則必期於聰也心則必期於殆也故必期
　於明則是有意於明也必期於聰則是有
　意於聦也必期所殉則是有意於殉物也
　夫有意於聰明所殉則必致危殆之累也
　豈爲相須之道乎故曰目之於明也殆耳
　之於聰也殆心之於殉也殆
禍之長兹萃其反也縁功其果也待乆而人
以爲己寳不亦悲乎故有亡國戮民無已不
知問是也故足之於地也踐雖踐恃其所不
蹍而後善博也人之知也少雖少恃其所不
知而後知天之所謂也
　古之至人以多知爲召禍之本也雖智而
　未嘗不喪智故禍之所以不能爲之累也
　天下之世俗不能喪智而矜其智此禍之
　所以滋蔓也故曰禍之長也兹萃然禍之
　始生也伏於福以順其功由大夫種始能
　成存越之功也故曰其反也縁功及其爲
　累則固非朝夕之立至由大夫種終不免
　亡軀之悲也故曰其果也待乆此由智之
　所召也世俗不知而反以智爲身之至殄
　也何其蒙蔽之甚歟此莊子之所以悲也
　故曰而人以爲己寳不亦悲乎
知大一知大陰知大目知大均知大方知大
信知大定至矣大一通之大陰解之大目視
之大均縁之大方體之大信稽之大定持之
　大一者大道也大陰者妙用也大目者至
　明也大均者常性也大方者常分也大信
　者不言也大定者不動也大道無物不由
　而無所不在也故曰通之妙用晦藏而無
　有不用也故曰解之至明見其所不見而
　不見其所見故曰視之常性受之各有極
　而無不順也故曰縁之常分得之各有限
　而無有不守也故曰體之不言則無有所
　期而必至故曰稽之不動無有所易而固
　執也故曰持之此七者極道之妙也非聖
　人不能與於此
盡有天循有照冥有樞始有彼則其解之也
似不解之者其知之也似不知之也不知而
後知之其問之也不可以有崖而不可以無
崖
　盡有天者極於自然之妙而無爲也循有
　照者縁於自明之理而反照也冥有樞者
　晦於運行之徼而不動也始有彼者自泰
　初之初有之也則其解之也似不解之者
　識之而歸於不識也其知之也似不知之
　也者知之而歸於不知也其問之也不可
　以有崖者虚而善應而無極也而不可以
　無崖者應物而不過其極也
頡滑有實古今不代而不可以虧則可不謂
有大揚搉乎闔不亦問是已奚惑然爲
　頡滑有實者所謂萬物芸芸各歸其根也
　古今不代者無古無今而未嘗更變也而
　不可以虧者不生不化而無不成也
以不惑解惑復於不惑是尚大不惑
　無智則無惑有智則有惑道不可問而問
　之是惑也不可應而應之是以惑解惑也
　能無智則不惑也故曰復於不惑復於不
　惑則無問無應而反於自得也故曰是尚
　大不惑

南華眞經新傳卷之十三
南華眞經新傳卷之十四積四
　　　宋　王　元　澤　傳　
　　則陽篇
　夫不能守正性冥至極惑於儻來之物而
　求進之不止此則陽之所以若是矣此莊
　子因而作則陽篇
則陽遊於楚夷節言之於王王未之見夷節
歸彭陽見王果曰夫子何不譚我於王王果
曰我不若公閲休彭陽曰公閲休奚爲者邪
曰冬則擉鼈于江夏則休乎山樊有過而問
者曰此予宅也夫夷節已不能而況我乎吾
又不若夷節夫夷節之爲人也無德而有知
不自許以之神其交因顚冥乎富貴之地非
相助以德相助消也夫凍者假衣於春暍者
反冬乎冷風夫楚王之爲人也形尊而嚴其
於罪也無赦如虎非夫佞人正德其孰能撓
焉
　夫至人者安於性命之情而遠於利害之
　塗見寵而驚聞譽而懼豈有心於富貴利
　禄乎則陽不能若是而枉己以求進是以
　王果言公閲休之所爲而抑之也夫冬則
　揭鼈于江者所以順其天養也夏則休乎
　山樊者所以全其天樂也天養順則可欲
　不能亂天樂全則萬物莫能憂豈以寵貴
　而累心歟此公閲休所爲如此矣所謂入
　於至人之域也
故聖人其窮也使家人忘其貧其達也使王
公忘爵禄而化卑其於物也與之爲娱矣其
於人也樂物之通而保己焉故或不言而飲
人以和與人並立而使人化父子之宜彼其
乎歸居而一間其所施其於人心者若是其
遠也故曰待公閲休
　聖人窮理而盡性樂天而知命其窮也放
　心於自得之場而食於不貸之田能使家
　人内樂而忘貧也其達也處於無敵之貴
　而據於利勢之崇能使王公志已而失高
　也與物齊諧而其樂所以全故曰其於物
　也與之爲娱矣與人無間而其眞所以存
　故曰其於人也樂物之通而保己焉不言
　而使人之守純故曰或不言而飲人以和
　無我而使人之自化故曰與人並立而使
　人化叙明分守而不失其所宜故曰父子
　之宜彼其乎歸居間暇其形而均施其仁
　惠故曰而一間其所施此聖人爲心之若
　是所以入於寥天也故曰其於人心者若
　是其遠也惟公閲休能之故曰待公閲休
聖人達綢繆周盡一體矣而不知其然性也
復命揺作而以天爲師人則從而命之也憂
乎知而所行恒無幾時其有止也若之何生
而美者人與之鑑不告則不知其美於人也
若知之若不知之若聞之若不聞之其可喜
也終無己人之好之亦無己性也
　聖人達綢繆者所謂玄通徼妙也周盡一
　體者該徧萬物而與齊也而不知其然性
　也者不以情求合於妙本也復命者歸於
　靜也摇作者至于動也以天爲師者宗於
　自然也人則從而命之者所謂非常之名
　也
聖人之愛人也人與之名不告則不知其愛
人也若知之若不知之若聞之若不聞之其
愛人也終無已人之安之亦無已性也舊國
舊都望之暢然雖使丘陵草木之緍入之者
十九猶之暢然況見見聞聞者也以十仞之
臺縣衆間者也冉相氏得其環中以隨成與
物無終無始無幾無時日與物化者一不化
者也闔嘗舍之夫師天而不得師天與物皆
殉其以爲事也若之何
　聖人豈有心於愛人歟能以不愛愛之而
　其愛所以該徧也愛該徧則物所以偁道
　其名所以興起也故曰聖人之愛人也人
　與之名人與之名則安有聞而不相告諭
　乎不相告諭則不知聖人之愛如此也故
　曰不告則不知其愛人也然而聖人𩐎物
　而不爲仁澤物而不爲義其愛未嘗有愛
　之之迹而物所以自遂其愛在於無有有
　無之間而莫窮其終矣故曰若知之若不
　知之若聞之若不聞之其愛人也終無已
夫聖人未始有天未始有人未始有始未始
有物與世偕行而不替所行之備而不洫其
合之也若之何湯得其司御門尹登恒爲之
傅之從師而不囿得其隨成爲之司其名之
名嬴法得其兩見仲尼之盡慮爲之傅之容
成氏曰除日無歲無内無外
　夫聖人不知其自然故曰未始有天不爲
　其使然故曰未始有人不求其始故曰未
　始有始能忘於物故曰未始有物與世推
　移而未嘗更守故曰與世偕行而不替所
　適皆至而未嘗不通故曰所行之備而不
　洫不求合於物而物自以來合故曰其合
　之也若何此皆非聖不能如此矣
魏瑩與田侯牟約田侯牟背之魏瑩怒將使
人刺之犀首聞而恥之曰君爲萬乗之君也
而以匹夫從讎衍請受甲二十萬爲君攻之
虜其人民係其牛馬使其君内熱發於背然
後拔其國忌也出走然後抶其背折其脊季
子聞而恥之曰築十仞之城城者旣十仞矣
則又壞之此胥靡之所苦也今兵不起七年
矣此王之基也衍亂人不可聽也華子聞而
醜之曰善言伐齊者亂人也善言勿伐者亦
亂人也謂伐之與不伐亂人也者又亂人也
君曰然則若何曰君求其道而已矣惠子明
之而見戴晋人戴晋人曰有所謂蝸者君知
之乎曰然有國於蝸之左角者曰觸氏有國
於蝸之右角者曰蠻氏時相與爭地而戰伏
尸數萬逐北旬有五日而後反君曰噫其虚
言與曰臣請爲君實之君以意在四方上下
有窮乎君曰無窮曰知遊心於無窮而反在
通達之國若存若亡乎君曰然曰通達之中
有魏於魏中有梁於梁中有王王與蠻氏有
辯乎君曰無辯客出而君惝然若有亡也客
出惠子見君曰客大人也聖人不足以當之
惠子曰夫吹管也猶有嗃也吹劍首者吷而
已矣堯舜人之所譽也道堯舜於戴晋人之
前譬猶一吷也孔子之楚舍於蟻丘之漿其
鄰有夫妻臣妾登極者子路曰是稯稯何爲
者邪仲尼曰是聖人僕也是自理於民自藏
於畔其聲銷其志無窮其口雖言其心未嘗
言方且與世違而心不屑與之俱是陸沈者
也是其市南宜僚邪子路請往召之孔子曰
己矣彼知丘之著於己也知丘之適楚也以
丘爲必使楚王之召己也彼且以丘爲佞人
也夫若然者其於佞人也羞聞其言而況親
見其身乎而何以爲存子路往視之其室虚
矣
　聖人體道以無爲虚中而應物故信出於
　不信而怒出於不怒天下不足以爲累萬
　事不足以攖心克伐戰鬥豈行歟任之自
　得而已矣魏瑩不能知於道有爲於一時
　以信信人而人不能交信此田侯牟所以
　背約也夫田侯之背約由其信出於信也
　瑩不自知而復怒是怒出於怒而人不震
　懾也瑩旣如此而犀首復欲請甲以攻之
　是以國爲累而克伐戰鬥得行焉萬物從
　而弗亂矣宜乎華子使之求道也天能求
　道則知於道知於道則然後入於道入於
　道則必任於無爲任於無爲則天下之大
　猶喪矣而況一國之小而豈能累我乎此
　惠子所以有蝸角之喻乎
長梧封人問子牢曰君爲政焉勿鹵莽治民
焉勿滅裂昔予爲禾耕而鹵莽之則其實亦
鹵莽而報予芸而滅裂之其實亦滅裂而報
予予來年變齊深其耕而熟耰之其禾繁以
滋予終年厭飱莊子聞之曰今人之治其形
理其心多有似封人之所謂遁其天離其性
滅其情亡其神以衆爲故鹵莽其性者欲惡
之孽爲性萑葦蒹葭始萌以扶吾形尋擢吾
性並潰漏發不擇所出漂疽疥癰内熱溲膏
是也栢矩學於老聃曰請之天下遊老聃曰
已矣天下猶是也又請之老聃曰汝將何始
曰始於齊至齊見辜人焉推而强之解朝服
而慕之號天而哭之曰子乎子乎天下有大
菑子獨先離之曰莫爲盜莫爲殺人
　夫帥而不敢不正者政賤而不可不因者
　民也政以民爲本民以政爲基爲政不可
　略而治民不可輕此長梧封人所以有勿
　鹵莽滅裂之言也夫爲政治民則必有其
　道也耕田蒔苗則亦有其道也同出於道
　而所爲小異此封人所以以耕耘而諭子
　牢也豈惟爲政治民同耕耘至於治形理
　心則亦同之而已夫能治其形者所以全
　其形也能理其心者所以虚其心也形全
　則神所以王心虚則氣所以柔如此則性
　命之本固存矣天下之世俗則不然逃其
　自然之質去其至眞之性决性命之情亡
　所王之神役於外物而有爲也何異鹵莽
　滅裂歟此心形之所以不全也故曰遁其
　天離其性滅其情亡其神以衆爲
榮辱立然後睹所病貨財聚然後睹所爭今
立人之所病聚人之所爭窮困人之身使無
休時欲無至此得乎古之君人者以得爲在
民以失爲在己以正爲在民以枉爲在己故
一形有失其形者退而自責今則不然匿爲
物而愚不識大爲難而罪不敢重爲任而罰
不勝遠其塗而誅不至民知力竭則以僞繼
之曰出多僞士民安取不僞夫力不足則僞
知不足則欺財不足則盜盜竊之行於難責
而可乎蘧伯玉行年六十而六十化未嘗不
始於是之而卒詘之以非也未知今之所謂
是之非五十九非也
　夫至德之世上如標枝下如野鹿不尚賢
　不貴難得之貨故不尚賢則愚智不别而
　爵位不分不貴難得之貨則捐金於山藏
　珠於淵天下不知榮辱貴富也及至後世
　道散而德失尊尚者莫非賢而所貴者莫
　非貨天下知榮辱貴富而失性亡命以交
　爭此栢矩見齊之刑人而所以哭也故曰
　榮辱立然後睹所病貨財聚然後睹所爭
　此莊子寓意於栢矩
萬物有乎生而莫見其根有乎出而莫見其
門人皆尊其知之所知而莫知恃其知之所
不知而後知可不謂大疑乎已乎已乎且無
所逃此則所謂然與然乎仲尼問於大史大
弢伯常蹇狶韋曰夫衛靈公飲酒湛樂不聽
國家之政田獵畢戈不應諸侯之際其所以
爲靈公者何邪大弢曰是因是也伯常蹇曰
夫靈公有妻三人同濫而浴史鰌奉御而進
所搏幣而扶翼其慢若彼之甚也見賢人若
此其肅也是其所以爲靈公也狶韋曰夫靈
公也死卜葬於故墓不吉卜葬於沙丘而吉
掘之數仞得石槨焉洗而視之有銘焉曰不
馮其子靈公奪而理之夫靈公之爲靈也乆
矣之二人何足以識之
　萬物出於機入於機機者道之妙本而衆
　妙之門視之不見而已矣故曰萬物有乎
　生而莫見其根有乎出而莫見其門
少知問於太公調曰何謂丘里之言太公調
曰丘里者合十姓百名而以爲風俗也合異
以爲同散同以爲異今指馬之百體而不得
馬而馬係於前者立其百體而謂之馬也是
故丘山積卑而爲高江河合水而爲大大人
合并而爲公是以自外入者有主而不執由
中出者有正而不距四時殊氣天不賜故歲
成五官殊職君不私故國治文武大人不賜
故德備萬物殊理道不私故無名無名故無
爲無爲而無不爲
　夫太公調之論道所謂自粗而至于精也
　故先言同異之合散山河之積合大人之
　合並内外之出入四時之殊氣五官之異
　職文武之各異萬物之殊生然後至子無
　爲而無不爲豈不謂之自粗而至精歟夫
　大人并合而爲公者以其混一風俗而無
　私也混一之道自外而格於人人知所向
　而不拘矣故曰自外入者有主而不執所
　向之道自内之所知能守其正而不違矣
　故曰由中出者有正而不距四時出於自
　然而非天所與也故曰四時殊氣天不賜
　故歲成五官任之以公而非君可私也故
　曰五官殊職君不私故國治文足昭武足
　畏非大人使之若是也故曰文武大人不
　賜故德備萬物生成而理不同非由道之
　所私也故曰萬物殊理道不私故無名無
　名者天地之始也天地之始則無有無有
　豈得有爲乎故曰無名故無爲者非不爲
　也爲而不見其爲也故曰無爲而無不爲
時有終始世有變化禍福淳淳至有所拂者
而有所宜自殉殊面有所正者有所差比於
大澤百材皆度觀乎大山木石同壇此之謂
丘里之言少知曰然則謂之道足乎太公調
曰不然今計物之數不止於萬而期曰萬物
者以數之多者號而讀之也是故天地者形
之大者也陰陽者氣之大者也道者爲之公
因其大以號而讀之則可也己有之矣乃將
得比哉則若以斯辯譬猶狗馬其不及遠矣
少知曰四方之内六合之裏萬物之所生惡
起太公調曰陰陽相照相蓋相治四時相代
相生相殺欲惡去就於是橋起雌雄片合於
是庸有安危相易禍福相生緩急相摩聚散
以成此名實之可紀精之可志也隨序之相
理橋運之相使窮則反終則始此物之所有
言之所盡知之所至極物而已睹道之人不
隨其所廢不原其所起此議之所止少知曰
季眞之莫爲接子之或使二家之議孰正於
其情孰偏於其理太公調曰雞鳴狗吠是人
之所知雖有大知不能以言讀其所自化人
不能以意其所將爲斯而析之精至於無倫
大至於不可圍或之使莫之爲未免於物而
終以爲過或使則實莫爲則虚有名有實是
物之居無名無實在物之虚可言可意言而
愈疏未生不可忌已死不可徂死生非遠也
理不可睹或之使莫之爲疑之所假
　天地陰陽由道而生也道先天地陰陽而
　豈天地陰陽可擬乎故以天地而比於道
　則天地乃形之所大爾以陰陽而比於道
　則陰陽乃氣之所大爾道出於氣形之外
　而無私於萬物其大可以物擬歟故因其
　所大而强名爲道也故曰因其大號而讀
　之則可也
吾觀之本其往無窮吾求之末其來無止無
窮無止言之無也與物同理或使莫爲言之
本也與物終始道不可有有不可無
　道體深妙動而愈出故曰吾觀之本其往
　無窮妙用贍足綿綿若存故曰吾求之末
　其來無止無窮則未嘗有極無止則未嘗
　有息同萬物生成之理也故曰無窮無止
　言之無也與物同理此莊子言道之序也
道之爲名所假而行或使莫爲在物一曲夫
胡爲於大方言而足則終日言而盡道言而
不足則終日言而盡物道物之極言默不足
以載非言非默議其有極
　視之不見故曰道不可有生成不測故曰
　有不可無道者萬物之所道以其可道而
　名道也故曰道之爲名所假而行道體至
　妙言默不足以盡之也故曰道物之極言
　默不足以載之不言不默而心得之然後
　達其妙本也故曰非言非默議有所極


南華眞經新傳卷之十四

　
　
　
　
　
　
　





南華眞經新傳卷之十五積五
　　　宋　王　元　澤　傳
　　外物篇
　夫大道散而萬事起萬事起而禍福榮辱
　之端交來而不可議其必然矣此莊子因
　而作外物篇
外物不可必故龍逄誅比干戮箕子狂惡來
死桀紂亡人主莫不欲其臣之忠而忠未必
信故伍員流于江萇弘死于蜀藏其血三年
而化爲碧人親莫不欲其子之孝而孝未必
愛故孝己憂而曾參悲木與木相摩則然金
與火相守則流陰陽錯行則天地大絯於是
乎有雷有霆水中有火乃焚大槐有甚憂兩
陷而無所逃螴蜳不得成心若縣於天地之
間慰暋沈屯利害相摩生火甚多衆人焚和
月固不勝火於是乎有僓然而道盡
　夫禍福榮辱之來皆所以各縁其類也故
　爲善者必致福爲惡者必蒙禍此理勢之
　必然也然而龍逢比干正直也卒所以見
　誅戮之禍伍員萇弘忠誠也反所以蒙流
　死之辱孝己曾參奉親也固難免悲憂之
　累惡來桀紂暴虐也復得其壽禄之榮豈
　理勢之必然歟故曰外物不可必也世俗
　不知外物之不可必曲求妄想而焚和此
　生之所以不全也惟至人知其不可必故
　虚心而忘己是以禍福不能及榮辱不能
　加哀樂不能入僓然自得而生之所以全
　也
莊周家貧故往貸粟於監河侯監河侯曰諾
我將得邑金將貸子三百金可乎莊周忿然
作色曰周昨來有中道而呼者周顧視車轍
中有鮒魚焉周問之曰鮒魚來子何爲者邪
對曰我東海之波臣也君豈有斗升之水而
活我哉周曰諾且南遊吴越之王激西江之
水而迎子可乎鮒魚忿然作色曰吾失我常
與我無所處吾得斗升之水然活耳君乃言
此曾不如早索我於枯魚之肆
　夫不足者依於有餘有餘者周于不足此
　亦理勢之必然也莊周貧而貸粟於監河
　侯其貸所以必得也河侯語以歲終得金
　而方貸見所貸不爲必得矣外物因可必
　歟此莊子所以有鮒魚之喻矣
任公子爲大鉤巨緇五十犗以爲鉺蹲乎會
稽投竿東海旦旦而釣期年不得魚已而大
魚食之牽巨鉤陷没而下驚揚而奮鬐白波
若山海水震蕩聲侔鬼神憚赫千里任公子
得若魚離而腊之自淛河以東蒼梧已北莫
不厭若魚者已而後世輇才諷說之徒皆驚
而相告也夫揭竿累趣灌瀆守鯢鮒其於得
大魚難矣飾小說以干縣令其於太達亦遠
矣是以未嘗聞任氏之風俗其不可與經於
世亦遠矣儒以詩禮發冢大儒臚傳曰東方
作矣事之何若小儒曰未解裙襦口中有珠
詩固有之曰青青之麥生於陵陂生不布施
死何含珠爲接其鬢壓其顔儒以金椎控其
頤徐别其頰無傷口中珠
　夫揭竿爲餌此世俗之所以期得鮒鯢也
　而任公子爲之則得大魚删詩立禮此先
　王之所以期化天下也而儒生行之則以
　發冢此亦不可必然也天下之萬事其來
　安可逆度歟非達觀者不可與於此
老萊子之弟子出薪遇仲尼反以告曰有人
於彼修上而趨下末僂而後耳視若營四海
不知其誰氏之子老萊子曰是丘也召而來
仲尼至曰丘去汝躬矜與汝容知斯爲君子
矣仲尼揖而退蹙然改容而問曰業可得進
乎老萊子曰夫不忍一世之傷而驁萬世之
患抑固窶邪亡其略弗及邪惠以歡爲驁終
身之醜中民之行進焉耳相引以名相結以
隱與其譽堯而非桀不如兩忘而閉其所譽
反無非傷也動無非邪也聖人躊躇以興事
以每成功奈何哉其載焉終矜爾
　夫仲尼之行己可謂能行其己也以仁聖
　之至大而不居以形骸之暫聚而無我豈
　有矜飾智巧於内外乎可謂天之君子矣
　老萊子尚語之以去汝躬矜與汝容智而
　然後爲君子是仲尼由有矜容而未得爲
　於君子歟此老萊之言不必也然而聖人
　以仁義足以澤世而𩐎物故舉明其道於
　天下豈期後世姦人竊取而爲患乎此亦
　不可必然也故曰夫不忍一世之傷而驁
　萬世之患
宋元君夜半而夢人被髮闚阿門曰予自宰
路之淵予爲清江使河伯之所漁者余且得
予元君覺使人占之曰此神龜也君曰漁者
有余且乎左右曰有君曰今余且會朝明日
余且朝君曰漁何得對曰且之網得白龜焉
其圓五尺君曰獻若之龜龜至君再欲殺之
再欲活之心疑卜之曰殺龜以卜吉乃刳龜
七十二鑽而無遺筴仲尼曰神龜能見夢於
元君而不能避余且之網知能七十二鑽而
無遺筴不能避刳腸之患如是則知有所困
神有所不及也
　夫神龜之夢宋元君也以爲必脱漁者之
　捕也豈期元君反刳腸而鑽占歟故夢之
　不如不夢矣是亦不可必而已龜爲神智
　而神智有時不可用之也故曰知有所困
　神有所不及也
雖有至知萬人謀之魚不畏網而畏鵜鶘去
小知而大知明去善而自善矣嬰兒生無石
師而能言與能言者處也
　小知知之也大知不知也知之則知有所
　不及不知則無所不知矣衆人之知知之
　也其知有所不及矣聖人之知不知也其
　知無所不知矣然無所知者蓋能去於小
　知也故曰去小知而大知明夫善者可欲
　也有可欲則善所以明也無可欲則善所
　以善也故曰去善而自善矣
惠子謂莊子曰子言無用莊子曰知無用而
始可與言用矣夫地非不廣且大也人之所
用容足耳然則厠足而墊之致黄泉人尚有
用乎惠子曰無用莊子曰然則無用之爲用
也亦明矣莊子曰人有能遊且得不遊乎人
而不能遊且得遊乎夫流遁之志决絶之行
噫其非至知厚德之任與覆墜而不反火馳
而不顧雖相與爲君臣時也易世而無以相
賤
　夫言期於有用則其終所以不用也言期
　於無用則其終所以爲用也有用用之不
　神也無用用之至妙也惠子以莊子之言
　爲無用是不知無用之用也故莊子言墊
　地以諭之以明無用不可必其無用也
故曰至人不留行焉夫尊古而卑今學者之
流也且以狶韋氏之流觀今之世夫孰能不
波唯至人乃能遊於世而不僻順人而不失
己彼教不學承意不彼目徹爲明耳徹爲聰
鼻徹爲顫口徹爲甘心徹爲知知徹爲德凡
道不欲壅壅則哽哽而不止則跈跈則衆害
生物之有知者恃息其不殷非天之罪天之
穿之日夜無降人則顧塞其竇胞有重閬
　至人者其道圓通而與化爲一其性融明
　而與世推移未水嘗有凝滯之累也故曰
　至人不留行焉夫至人之不留行者蓋能
　趨時應物而不迂也故曰乃逰於世而不
　僻與人無迕而能忘失也故曰順人而不
　失己正人之性而非由習也故曰彼教不
　學承人之意而能忘彼也故曰承意不彼
　目无蔽而見其所不見也故曰目徹爲明
　耳無塞而聞其所不聞也故曰耳徹爲聰
　鼻無壅而嗅其所不嗅也故曰鼻徹爲顫
　口無爽而味其所無味也故曰口徹爲甘
　心無窒而知其所不知也故曰心徹爲知
　知不惑而所以自得也故曰知徹爲德夫
　内外交通而無壅蔽之累此其所以自得
　也所以言德於終矣此至人若是而已矣
心有天遊室無空虚則婦姑勃谿心無天遊
則六鑿相攘大林丘山之善於人也亦神者
不勝德溢乎名名溢乎暴謀稽乎誸知出乎
爭柴生乎守官事果乎衆宜春雨日時草木
怒生銚辱於是乎始修草木之到植者過乎
而不知其然靜然可以補病眥𡟬可以休老
寧可以止遽雖然若是勞者之務也非佚者
之所未嘗過而問焉
　心者人之眞君也處於至虚之地而潜於
　至妙之神無爲而不可係著矣故曰心有
　天逰一有係著則六根交亂而役物矣故
　曰心無天逰則六鑿相攘
聖人之所以駴天下神人未嘗過而問焉賢
人所以駴世聖人未嘗過而問焉君子所以
駴國賢人未嘗過而問焉小人所以合時君
子未嘗過而問焉演門有親死者以善毁爵
爲官師其黨人毁而死者半堯與許由天下
許由逃之湯與務光務光怒之紀他聞之帥
弟子而踆於窾水諸侯弔之三年申徒狄因
以踣河
　大而化之之謂聖聖而不可知之之謂神
　且爲臣助上而可以利人者之謂賢上可
　以君於國下可以子於民者謂君子性下
　達而不可及於君子者謂小人神則不與
　聖同憂聖則不與賢同道君子與小人不
　同德故聖人起而應於變則神人固不問
　之矣賢人仕而濟於世聖人亦不問之矣
　君子出而方有爲則賢人亦不問之矣小
　人苟合於一時則君子亦不問之矣夫駴
　者動也聖賢君子之所爲所以豫順而也
　天下世國焉有不從歟能各冥其極而不
　問也
筌者所以在魚得魚而忘筌蹄者所以在兔
得兔而忘蹄言者所以在意得意而忘言吾
安得夫忘言之人而與之言哉
　知道者不言言者不知聖人之道惟晦默
　然後心得矣心得則足以與言之此莊子
　欲得斯人而與言其道也故曰吾安得夫
　忘言之人而與之言哉以此見莊子亦欲
　無言而言之非得已也


南華眞經新傳卷之十五












南華眞經新傳卷之十六積六
　　　宋　王　元　澤　傳
　　寓言篇
　夫天下之世俗惑於異學而不知聖人之
　大道必假言辭而諭之矣此莊子因而作
　寓言篇
寓言十九重言十七巵言日出和以天倪寓
言十九藉外論之親父不爲其子媒親父譽
之不若非其父者也非吾罪也人之罪也與
己同則慶不與己同則反同於己爲是之異
於己爲非之重言十七所以已言也是爲耆
艾年先矣而無經緯本末以期年耆者是非
先也人而無以先人無人道也人而無人道
是之謂陳人巵言日出和以天倪因以曼衍
所以窮年
　孔子曰予欲無言孟子曰予豈好辯哉此
　聖賢本於不言也然而必言必辯者出於
　非得已而已故莊子之所言亦出不得已
　將以祛天下之惑而反性命之正也然莊
　子之爲言不一矣故有寓言有重言有巵
　言寓言者極明大道之眞空以世俗必爲
　迂怪也故託爲他人所說以言之致其十
　信其九也故曰寓言十九又曰藉外論之
　重言者論述前古之正道使世俗樂聞不
　猒也故推爲耆艾之言以重之致其十信
　其七也故曰重言十七又曰所以已言也
　巵言者不爲一定之辭而愈新如巵器傾
　仰之不一以世俗難知妙本也故和以自
　然之分矣故曰巵言日出和以天倪此三
　者周之所以用而爲書也以三者而訊周
　之所言則然後得周所言之意矣
不言則齊齊與言不齊言與齊不齊也故曰
無言言無言終身言未嘗不言終身不言未
嘗不言有自也而可有自也而不可有自也
而然有自也而不然惡乎然然於然惡乎不
然不然於不然惡乎可可於可惡乎不可於
不可物固有所然物固有所可無物不然無
物不可非巵言日出和以天倪孰得其乆萬
物皆種也以不同形相禪始卒若環莫得其
倫是謂天均天均者天倪也
　夫物我所以同根也我不言則萬物與我
　爲一也故曰不言則齊旣齊而言則物我
　所以復分也故曰齊與言不齊不齊而止
　言則復齊矣故曰無言不言而自齊則物
　我自然均等也故曰是謂天均自然均等
　則守於自然之分矣故曰天均者天倪也
　此巵言不一如此也
莊子謂惠子曰孔子行年六十而六十化始
時所是卒而非之未知今之所謂是之非五
十九非也惠子曰孔子勤志服知也莊子曰
孔子謝之矣而其未之嘗言孔子云夫受才
乎大本復靈以生鳴而當律言而當法利義
陳乎前而好惡是非直服人之口而已矣使
人乃以心服而不敢蘁立定天下之定已乎
已乎吾且不得及彼乎
　夫聖人入道之妙與化爲一時之所變與
　偕行也安有凝滯之累歟此莊子所以言
　孔子行年六十而六十化也夫與時偕行
　惟變所適者有向往來今之殊也故向之
　所爲者是則今之所以爲非也今之所爲
　者是則乃向時所以爲非也蓋才全而能
　至於命所以圓通如此也惠子不知聖人
　之如此而以爲聖人勤志服膺而後知此
　莊子所以有受才復虚之言也夫才者性
　命之本也虚者精神之宅也聖人能達性
　命之本全精神之宅虚心待物而物來則
　嗚未嘗有言而言必當理譬由同律氣入
　則嗚氣息則止使天下心服而自定也故
　曰鳴而當律言而當法又曰使人乃以心
　服而定天下之所定此聖人所化如此矣
曾子再仕而心再化曰吾及親仕三釜而心
樂後仕三千鍾不洎吾心悲弟子問于仲尼
曰若參者可謂無所縣其罪乎曰旣已縣矣
夫無所縣者可以有哀乎彼視三釜三千鍾
如觀雀蚊虻相過乎前也
　君子非有意於仕然而有時而仕者以其
　爲親也爲親而仕禄雖薄而及於親其心
　所以至樂也此曾子初仕而雖三釜之薄
　而及於親其心所以嘗樂也仕非爲親而
　禄雖厚而不及親其心所以不樂也此曾
　子後仕而雖三千鍾之厚而不及親其心
　所以嘗悲也夫曾子之心一也其仕同也
　然有悲樂之不同者係其親之存亡也故
　曰曾子再仕而心再化夫曾子以親爲意
　而豈以儻來之物累心歟親亡禄厚則不
　悦此仲尼所以有蚊虻過前之喻矣
顔成子游謂東郭子綦曰自吾聞子之言一
年而野二年而從三年而通四年而物五年
而來六年而鬼入七年而天成八年而不知
死不知生九年而大妙生有爲死也勸公以
其死也有自也而生陽也無自也而果然乎
惡乎其所適惡乎其所不適天有歷數地有
人據吾惡乎求之莫知其所終若之何其無
命也莫知其所始若之何其有命也有以相
應也若之何其無鬼邪無以相應也若之何
其有鬼邪
　夫聖人之道奥妙眞空而不可以卒知惟
　在乆而方得矣此顔成子游聞子綦之言
　而至乎九年而方妙也夫一年而野者挫
　其鋭而反朴也二年而從者同其塵而不
　迕於俗也三年而通者隨時安變而不蔽
　惑也四年而物者與物齊諧而無彼我也
　五年而來者所適皆至而自得也六年而
　鬼入者達乎幽奥而神與冥會也七年而
　天成者任於自然而無所虧也八年而不
　知生不知死者了於不生不死之趣也九
　年而大妙者盡於眞空妙有之至也夫入
　道而未至于大妙未足以爲心得也顔成
　子游九年而然後至大妙亦可謂之心得
　矣然而與聖人有聞者聖人生而知之矣
　安俟積而後得乎此聖人之所以聖也
衆罔兩問於影曰若向也俯而今也仰向也
括而今也被髮向也坐而今也起向也行而
今也止何也影曰搜搜也奚稍問也予有而
不知其所以予蜩甲也蛇蛻也似之而非也
火與日吾屯也陰與夜吾代也彼吾所以有
待邪而況乎以有待者乎彼來則我與之來
彼往則我與之往彼强陽則我與之强陽强
陽者又何以有問乎陽子居南之沛老聃西
游於泰邀於郊至於梁而遇老子老子中道
仰天而歎曰始以汝爲可教今不可也陽子
居不答至舍進盥漱巾櫛脱屨户外膝行而
前曰向者弟子欲請夫子夫子行不間是以
不敢今間矣請問其故老子曰而睢睢盱盱
而誰與居大白若辱盛德若不足陽子居蹴
然變容曰敬聞命矣其往也舍者迎將其家
公執席妻執巾櫛舍者避席煬者避竈其反
也舍者與之爭席矣
　夫影者形之所生也形者己之所具也影
　雖形之所生而無待必形形雖己之所具
　而無藉於己故影之所待者待於火日而
　形之所藉者藉於樸素火日明則影所以
　聚樸素全則形所以忘此莊子所以有罔
　兩問影與夫老子教陽子之言也夫罔兩
　者幽陰之物也陽子者陽明之人也處幽
　陰者不可問其影居陽明者不可飾其形
　故宜兩忘而已矣兩忘則所謂能冥其極
　也故莊子言於寓言之篇終

南華眞經新傳卷之十六
南華眞經新傳卷之十七積七
　　　宋　王　元　澤　傳
　　讓王篇
　夫帝王者道外之虚稱天下者度外之一
　物至人達觀而無心於二者矣此莊子因
　作讓王篇
堯以天下讓許由許由不受又讓於子州支
父子州支父曰以我爲天子猶之可也雖然
我適有幽憂之病方且治之未暇治天下也
夫天下至重也而不以害其生又況他物乎
唯無以天下爲者可以託天下也舜讓天下
於子州支伯子州支伯曰予適有幽憂之病
方且治之未暇治天下也故天下大器也而
不以易生此有道者之所以異乎俗者也舜
以天下讓善卷善卷曰余立於宇宙之中冬
日衣皮毛夏日衣葛絺春耕種形足以勞動
秋收斂身足以休食日出而作日入而息逍
遥於天地之間而心意自得吾何以天下爲
哉悲夫子之不知余也遂不受於是去而入
深山莫知其處舜以天下讓其友石户之農
石户之農曰捲捲乎后之爲人葆力之士也
以舜之德爲未至也於是夫負妻戴携子以
入於海終身不反也
　夫堯舜者聖人之有爲也有爲卒至於無
　爲無爲之至則神妙矣此所以皆讓天下
　也故堯讓天下於子州支父而舜讓天下
　於子州支伯而又讓於善卷與石户之農
　數子者至人也皆能外形骸忘生死以身
　爲患以寵爲辱豈以天下累心歟是以皆
　辭而不受也故子州支父則以天下至重
　而我適有病而不能治之也子州支伯則
　以天下大器而我亦有病而不能治之也
　善卷則以衣皮衣葛出作入息足以逍遥
　於天地之間而不能治於天下也石户之
　農則以舜使我代勞苦而我亦不能治於
　天下也數子者皆飾辭以拒而豈有意於
　天下乎視天下如遺土壤也是以善卷則
　入山而不返石户則游海而不遺所以全
　逍遥之妙趣此莊子所以取之也
大王亶父居邠狄人攻之事之以皮帛而不
受事之以犬馬而不受事之以珠玉而不受
狄人之所求者土地也大王亶父曰與人之
兄居而殺其弟與人之父居而殺其子吾不
忍也子皆勉居矣爲吾臣與爲狄人臣奚以
異且吾聞之不以所用養害所養因杖筴而
去之民相連而從之遂成國於岐山之下夫
大王亶父可謂能尊生矣能尊生者雖貴富
不以養傷身雖貧賤不以利累形今世之人
居高官尊爵者皆重失之見利輕亡其身豈
不惑哉
　大王之去邠所以謹於去就也夫天之生
　人也均與之性同什之命豈使以外物而
　傷其性命之情歟大王能知天之所付與
　而不敢攻狄而决人之性命是以委國而
　去之矣此大王知天之所爲也故天之所
　爲者與天爲一也與天爲一則物之所以
　最是以邠人相從而歸也故曰民相連而
　從之遂成國於岐山之下
越人三世弑其君王子搜患之逃乎丹穴而
越國無君求王子搜不得從之丹穴王子搜
不肯出越人薰之以艾乗以玉輿王子搜授
緩登車仰天而呼曰君乎君乎獨不可以舍
我乎王子搜非惡爲君也惡爲君之患也若
王子搜者可謂不以國傷生矣此固越人之
所欲得爲君也韓魏相與爭侵地子華子見
昭僖侯昭僖侯有憂色子華子曰今使天下
書銘於君之前書之言曰左手攫之則右手
廢右手攫之則左手廢然而攫之者必有天
下君能攫之乎昭僖侯曰寡人不攫也子華
子曰甚善自是觀之兩臂重於天下也身亦
重於兩臂韓之輕於天下亦遠矣今之所爭
者其輕於韓又遠君固愁身傷生以憂戚不
得也僖侯曰善哉教寡人者衆矣未嘗得聞
此言也子華子可謂知輕重矣
　夫國土者虚器也蔽者不知而傷生以爭
　之此越之所以三世而弑君也惟達者知
　之而無心於君國此王子捜所以逃於丹
　穴而全生也然王子捜雖逃而越人固立
　以爲君所謂迫而後起也迫而後起則非
　得已此搜所以仰天而呼歎也若王子捜
　者亦可謂之至人矣
魯君聞顔闔得道之人也使人以幣先焉顔
闔守陋閭苴布之衣而自飯牛魯君之使者
至顔闔自對之使者曰此顔闔之家與顔闔
對曰此闔之家也使者致幣顔闔對曰恐聽
者謬而遺使者罪不若審之使者還反審之
復來求之則不得已故若顔闔者眞惡富貴
也
　顔闔者可謂通達而無疵者也處貧賤不
　以爲惡視富貴不以爲好當魯君之致幣
　則囂然不顧而誑使者以其謬誤矣豈以
　物之儻來而爲悦乎此莊子之所以取之
　也故曰若顔闔者眞惡富貴也
故曰道之眞以治身其緒餘以爲國家其土
苴以治天下由此觀之帝王之功聖人之餘
事也非所以完身養生也
　道之眞以治身者以身爲入道之本也身
　入於道則推其餘可以爲國家崇其末可
　以治天下故曰其緒餘以爲國家其土直
　以治天下然爲國家治天下者必成功功
　非爲道之眞也故曰帝王之功聖人之餘
　事也故功者興事造業之謂也興事造業
　則役形而用神故曰非所以完身養生也
今世俗之君子多危身棄生以殉物豈不悲
哉凡聖人之動作也必察其所以之與其所
以爲今且有人於此以隨侯之珠彈千仞之
雀世必笑之是何也則其所用者重而所要
者輕也夫生者豈特隨侯之重哉子列子窮
容貌有饑色客有言之於鄭子陽者曰列禦
寇蓋有道之士居君之國而窮君無乃爲不
好士乎鄭子陽即令官遺之粟子列子見使
者再拜而辭使者去子列子入其妻望之而
拊心曰妾聞爲有道者之妻子皆得佚樂今
有飢色君過而遺先生食先生不受豈不命
邪子列子笑謂之曰君非自知我也以人之
言而遺我粟至其罪我也又且以人之言此
吾所以不受也其卒民果作難而殺子陽楚
昭王失國屠羊說走而從於昭王昭王反國
將賞從者及屠羊說屠羊說曰大王失國說
失屠羊大王反國說亦反屠羊臣之爵禄已
復矣又何賞之有王曰强之屠羊說曰大王
失國非臣之罪故不敢伏其誅大王反國非
臣之功故不敢當其賞王曰見之屠羊說曰
楚國之法必有重賞大功而後得見今臣之
知不足以存國而勇不足以死寇吴軍入郢
說畏難而避寇非故隨大王也今大王欲廢
法毁約而見說此非臣之所以聞天下也王
謂司馬子綦曰屠羊說居處卑賤而陳義甚
高子綦爲我延之以三旌之位屠羊說曰夫
三旌之位吾知其貴於屠羊之肆也萬鍾之
禄吾知其富於屠羊之利也然豈可以貪爵
禄而使吾君有妄施之名乎說不敢當願復
反吾屠羊之肆遂不受也
　夫生者性命之本也物者養生之具也生
　爲重物爲輕達者全其所重而忘所輕其
　生所以生生也世俗忘其所重而殉所輕
　其生所以不存也此莊子所以有隨珠彈
　雀之喻矣
原憲居魯環堵之室茨以生草蓬户不完桑
以爲樞而甕牖二室褐以爲塞上漏下濕匡
坐而弦子貢乗大馬中紺而表素軒車不容
巷往見原憲原憲華冠縰履杖藜而應門子
貢曰嘻先生何病原憲應之曰憲聞之無財
謂之貧學而不能行謂之病今憲貧也非病
也子貢逡巡而有愧色原憲笑曰夫希世而
行比周而友學以爲人教以爲己仁義之慝
輿馬之飾憲不忍爲也曾子居衛緼袍無表
顔色腫噲手足胼胝三日不舉火十年不製
衣正冠而纓絶捉衿而肘見納履而踵决曳
縰而歌商頌聲滿天地若出金石天子不得
臣諸侯不得友故飬志者忘形養形者忘利
致道者忘心矣
　夫富與貴是人之所好也貧與賤是人之
　所惡也所好所惡皆生於有心惟能無心
　則好惡所以忘好惡忘則處富貴不知其
　富貴居貧賤不知其貧賤汎然自得於胸
　中所以逍遥於天地之間也若原憲曾子
　者可謂無心矣憲居環堵之室蓬户而甕
　牖曾子顔色腫噲而衣寇皆决壞二人未
　嘗惡貧而忘道故或弦而歌而忘形自得
　矣豈務殉物而傷生歟此所以異於世俗
　矣故曰致道者忘心
孔子謂顔回曰回來家貧居卑胡不仕乎顔
回對曰不願仕回有郭外之田五十畝足以
給飦粥郭内之田十畝足以爲絲麻鼓琴足
以自娱所學夫子道者是以自樂也回不願
仕孔子愀然變容曰善哉回之意丘聞之知
足者不以利自累也審自得者失之而不懼
行修於内者無位而不怍丘誦之乆矣今於
回而後見之是丘之得也中山公子牟謂瞻
子曰身在江海之上心居乎魏闕之下柰何
瞻子曰重生重生則利輕中山公子牟曰雖
知之未能勝也瞻子曰不能自勝則從神無
惡乎不能自勝而强不從者此之謂重傷重
傷之人無壽類矣魏牟萬乗之公子也其隱
巖穴也難爲於布衣之士雖未至乎道可謂
有其意矣
　夫外冥其極者内所以自足自足則所以
　不憂矣顔回者可謂能冥其極也有六十
　畝之田不願仕所以鼓琴而自娱也夫不
　仕者自足也自娱者不憂也不憂所以爲
　至樂至樂全則自得而已矣是以孔子稱
　之而以爲是丘之得也是丘之得者聖人
　之所以深得也
孔子窮於陳蔡之間七日不火食藜羹不糝
顔色甚憊而弦歌於室顔回擇菜子路子貢
相與言曰夫子再逐於魯削迹於衛伐樹於
宋窮於商周圍於陳蔡殺夫子者無罪藉夫
子者無禁弦歌鼓琴未嘗絶音君子之無恥
也若此乎顔回無以應入告孔子孔子推琴
喟然而歎曰由與賜細人也召而來吾語之
子路子貢入子路曰如此者可謂窮矣孔子
曰是何言也君子通於道之謂通窮於道之
謂窮今丘抱仁義之道以遭亂世之患其何
窮之爲故内省而不窮於道臨難而不失其
德天寒旣至霜雪旣降吾是以知松栢之茂
也陳蔡之隘於丘其幸乎孔子削然反琴而
弦歌子路扢然執干而舞子貢曰吾不知天
之高也地之下也古之得道者窮亦樂通亦
樂所樂非窮通也道德於此則窮通爲寒暑
風雨之序矣故許由娱於潁陽而共伯得乎
丘首舜以天下讓其友北人無擇北人無擇
曰異哉后之爲人也居於𤱶畝之中而遊堯
之門不若是而己又欲以其辱行漫我吾羞
見之因自投清泠之淵
　聖人能全其天樂也天樂全則萬物不足
　以憂之此孔子窮於陳蔡而弦歌不息也
　子路子貢者不知聖人樂天知命而不憂
　以爲君子之無恥此孔子不得不語之以
　窮通之理也夫窮者非窮於道也通者非
　達於時也以不能知道則謂之窮能通於
　道則謂之通聖人於道不窮而曲通所不
　遇者時而已豈若細人而自窮於道乎此
　聖人自得如此而不改其樂也樂不改則
　利害榮辱不能汩于中任其所變而已矣
　此子貢遽悟而所以有古之得道者窮亦
　樂通亦樂之言又曰道德於此則窮通爲
　寒暑風雨之序矣
湯將伐桀因卞隨而謀卞隨曰非吾事也湯
曰孰可曰吾不知也湯又因瞀光而謀瞀光
曰非吾事也湯曰孰可曰吾不知也湯曰伊
尹何如曰强力忍垢吾不知其他也湯遂與
伊尹謀伐桀剋之以讓卞隨卞隨辭曰后之
伐桀也謀乎我必以我爲賊也勝桀而讓我
必以我爲貪也吾生乎亂世而無道之人再
來漫我以其辱行吾不忍數聞也乃自投椆
水而死湯又讓瞀光曰知者謀之武者遂之
仁者居之古之道也吾子胡不立乎瞀光辭
曰廢上非義也殺民非仁也人犯其難我享
其利非廉也吾聞之曰非其義者不受其禄
無道之世不踐其土況尊我乎吾不忍乆見
也乃負石而自沈於廬水昔周之興有士二
人處於孤竹曰伯夷叔齊二人相謂曰吾聞
西方有人似有道者試往觀焉至於岐陽武
王聞之使叔旦往見之與之盟曰加富二等
就官一列血性而理之二人相視而笑曰嘻
異哉此非吾所謂道也昔者神農之有天下
也時祀盡敬而不祈喜其於人也忠信盡治
而無求焉樂與政爲政樂與治爲治不以人
之壞自成也不以人之卑自高也不以遭時
自利也今周見殷之亂而遽爲政上謀而下
行貨阻兵而保威割性而盟以爲信揚行以
說衆殺伐以要利是推亂以易暴也吾聞古
之士遭治世不避其任遇亂世不爲苟存今
天下闇周德衰其並乎周以塗吾身也不如
避之以潔吾行二子北至於首陽之山遂餓
而死焉若伯夷叔齊者其於富貴也苟可得
已則必不賴高節戾行獨樂其志不事於世
此二士之節也
　夫湯放桀武王伐紂所以應天而順人也
　應天者可謂知於天順人者可謂知於人
　能知天人之所爲則此湯武之所以聖也
　故瞀光卞隨伯夷叔齊者不知湯武之所
　爲而共非之又不忍聞其事而自投於洪
　流餓死於首陽可謂不該不徧之士也夫
　賊仁者謂之賊賊義者謂之殘仁義者道
　德之著而殘賊之則大道所以愈廢也大
　道廢則天下性命之情不正矣此湯武所
　以必伐而反性命之正也數子者不達於
　妙理而徒蔽於分寸豈得謂之該徧之士
　矣夫莊子之作此篇所以叙至人之所爲
　而明無心之妙道其爲言各有其序矣夫
　中天下而帝者人之所樂也故首言堯舜
　不以天下爲意而相讓君一國亦人之所
　樂也次言大王子搜不以邠越累心而逃
　去貧賤者人之所惡也故言顔闔列子原
　憲曾子顔回不以貧賤爲意而務去及其
　終則言孔子之窮於陳蔡湯武之除於桀
　紂所以明無心之道也夫孔子之在陳蔡
　豈有心於憂患乎故弦歌不絶而自適也
　湯武之除桀紂豈有心於得天下乎故去
　其殘賊而反正也莊子能知古人之意而
　言之所以覺天下之蔽俗也

南華眞經新傳卷之十七





南華眞經新傳卷之十八積八
　　　宋　王　元　澤　傳
　　盜跖篇
　夫達生之暫聚不役富貴利禄而自適其
　天性此盜跖如此而已矣莊子因而作盜
　跖篇
孔子與柳下季爲友柳下季之弟名曰盜跖
盜跖從卒九千人横行天下侵暴諸侯穴室
樞户驅人牛馬取人婦女貪得忘親不顧父
母兄弟不祭先祖所過之邑大國守城小國
入保萬民苦之孔子謂柳下季曰夫爲人父
者必能韶其子爲人兄者必能教其弟若父
不能詔其子兄不能教其弟則無貴父子兄
弟之親矣今先生世之才士也弟爲盜跖爲
天下害而弗能教也丘竊爲先生羞之丘請
爲先生往說之柳下季曰先生言爲人父者
必能詔其子爲人兄者必能教其弟若子不
聽父之詔弟不受兄之教雖今先生之辯將
柰之何哉且跖之爲人也心如涌泉意如飄
風强足以拒敵辯足以飾非順其心則喜逆
其心則怒易辱人以言先生必無往孔子不
聽顔回爲馭子貢爲右往見盜跖盜跖乃方
休卒徒大山之陽膾人肝而餔之孔子下車
而前見謁者曰魯人孔丘聞將軍高義敬再
拜謁者謁者入通盜跖聞之大怒目如明星
髮上指冠曰此夫魯國之巧僞人孔丘非邪
爲我告之爾作言造語妄稱文武冠枝木之
冠帶死牛之脅多辭謬說不耕而食不織而
衣揺唇鼓舌擅生是非以迷天下之主使天
下學士不反其本妄作孝弟而儌倖於封侯
富貴者也子之罪大極重疾走歸不然我將
以子肝益晝餔之膳孔子復通曰丘得幸於
季願望履幕下謁者履通盜跖曰使來前孔
子趨而進避席反走再拜盜跖盜跖大怒兩
展其足案劍瞋日聲如乳虎曰丘來前若所
言順吾意則生逆吾心則死孔子曰丘聞之
凡天下有三德生而長大美好無雙少長貴
賤見而皆說之此上德也知維天地能辯諸
物此中德也勇悍果敢聚衆率兵此下德也
凡人有此一德者足以南面稱孤矣今將軍
兼此三者身長八尺二寸面目有光脣如激
丹齒如齊貝音中黄鍾而名曰盜跖丘竊爲
將軍恥不取焉將軍有意聽臣臣請南使吴
越北使齊魯東使宋衛西使晋楚使爲將軍
造大城數百里立數十萬户之邑尊將軍爲
諸侯與天下更始罷兵休卒收養昆弟共祭
先祖此聖人才士之行而天下之願也盜跖
大怒曰丘來前夫可規以利而可諫以言者
皆愚陋恒民之謂耳今長大美好人見而說
之者此吾父母之遺德也丘雖不吾譽吾獨
不自知邪且吾聞之好面譽人者亦好背而
毁之今丘告我以大城衆民是欲規我以利
而恒民畜我也安可長乆也城之大者莫大
乎天下矣堯舜有天下子孫無置錐之地湯
武立爲天子而後世絶滅非以其利大故邪
且吾聞之古者禽獸多而人民少於是民皆
巢居以避之晝拾橡栗暮栖木上故命之曰
有巢氏之民古者民不知衣服夏多積薪冬
則煬之故命之曰知生之民神農之世卧則
居居起則于于民知其母不知其父與麋鹿
共處耕而食織而衣無有相害之心此至德
之隆也然而黄帝不能致德與蚩尤戰於涿
鹿之野流血百里堯舜作立群臣湯放其主
武王殺紂自是之後以强陵弱以衆暴寡湯
武以來皆亂人之徒也今子修文武之道掌
天下之辯以教後世縫衣淺帶矯言僞行以
迷惑天下之主而欲求富貴焉盜莫大於子
天下何故不謂子爲盜丘而乃謂我爲盜跖
子以甘辭說子路而使從之使子路去其危
冠解其長劍而受教於子天下皆曰孔丘能
止暴禁非其卒之也子路欲殺衛君而事不
成菹於衛東門之上是子教之不至也子自
謂才士聖人邪則再逐於魯削跡於衛窮於
齊圍於陳祭不容身於天下子教子路菹此
患上無以爲身下無以爲人子之道豈足貴
邪世之所高莫若黄帝黄帝尚不能全德而
戰涿鹿之野流血百里堯不慈舜不孝禹偏
枯湯放其主武王伐紂文王拘羑里此六子
者世之所高也孰論之皆以利惑其眞而强
反其情性其行乃甚可羞也世之所謂賢士
伯夷叔齊辭孤竹之君而餓死於首陽之山
骨肉不葬鮑焦飾行非世抱木而死申徒狄
諫而不聽負石自投於河爲魚鼈所食介子
推至忠也自剖其股以食文公文公後背之
子椎怒而去抱木而燔死尾生與女子期於
梁下女子不來水至不去抱梁柱而死此四
者無異於磔犬流豕操瓢而乞者皆離名輕
死不念本養壽命者也世之所謂忠臣者草
若王子比干伍子胥子胥沈江比干剖心此
二子者世謂忠臣也然卒爲天下笑自上觀
之至于子胥比干皆不足貴也丘之所以說
我者若告我以鬼事則我不能知也若告我
以人事者不過此矣皆吾所聞知也今吾告
子以人之情目欲視色耳欲聽聲口欲察味
志氣欲盈人上壽百歲中壽八十下壽六十
除病瘦死喪憂患其中開口而笑者一月之
中不過四五日而已矣天與地無窮人死者
有時操有時之具而託於無窮之間忽然無
異騏驥之馳過隙也不能說其志意養其壽
命者皆非通道者也丘之所言皆吾之所棄
也亟去走歸無復言之子之道狂狂汲汲詐
巧虚僞事也非可以全眞也奚足論哉孔子
再拜趨走出門上車執轡三失目芒然無見
色若死灰據軾低頭不能出氣歸到魯東門
外適遇柳下季柳下季曰今者闕然數日不
見車馬有行色得微往見跖邪孔子仰天而
歎曰然柳下季曰跖得無逆汝意若前乎孔
子曰然丘所謂無病而自灸也疾走料虎頭
編虎須幾不免虎口哉
　夫大城衆邑崇位厚禄皆物之所以儻來
　也物之儻來則累於形累於形則傷於生
　豈以有涯之生而役於儻來之物乎如此
　則性命之正不存矣況人生於天地之間
　其壽難及於百年而百年之中疾病憂患
　則過半矣其所以安閑而自適者幾稀豈
　務役物而傷生乎此跖之所以不樂爲諸
　侯而所以自適其性也故曰天與地無窮
　人死者有時操有時之具而託於無窮之
　間忽然無異騏驥之馳過隙也此莊子託
　跖而爲言其篇屬於寓言矣
子張問於滿苟得曰盍不爲行無行則不信
不信則不任不任則不利故觀之名計之利
而義眞是也若棄名利反之於心則夫士之
爲行不可一日不爲乎滿苟得曰無恥者富
多信者顯夫名利之大者幾在無恥而信故
觀之名計之利而信眞是也若棄名利反之
於心則夫士之爲行抱其天乎子張曰昔者
桀紂貴爲天子富有天下今謂臧聚曰汝行
如桀紂則有怍色有不服之心者小人所賤
也仲尼墨翟窮爲匹夫今爲宰相曰子行如
仲尼墨翟則變容易色稱不足者士誠貴也
故勢爲天子未必貴也窮爲匹夫未必賤也
貴賤之分在行之美惡滿苟得曰小盜者拘
大盜者爲諸侯諸侯之門義士存焉昔者桓
公小白殺兄入嫂而管仲爲臣田成子常殺
君竊國而孔子受幣論則賤之行則下之則
是言行之情悖戰於胸中也不亦拂乎故書
曰孰惡孰美成者爲首不成者爲尾子張曰
子不爲行即將疏戚無倫貴賤無義長幼無
序五紀六位將何以爲别乎滿苟得曰堯殺
長子舜流母弟疏戚有倫乎湯放桀武王殺
紂貴賤有義乎王季爲適周公殺兄長幼有
序乎儒者爲辭墨者兼愛五紀六位將有别
乎且子正爲名我正爲利名利之實不順於
理不監於道吾日與子訟於無約曰小人殉
財君子殉名其所以變其情易其性則異矣
乃至於棄其所爲而殉其所不爲則一也故
曰無爲小人反殉而天無爲君子從天之理
若枉若直相爲天極面觀四方與時消息若
是若非執而圓機獨成而意與道徘徊無轉
而行無成而義將失而所爲無赴而富無殉
而成將棄而天比干剖心子胥抉眼忠之禍
也直躬證父尾生溺死信之患也鮑子立乾
勝子不自理廉之害也孔子不見母匡子不
見父義之失也此上世之所傳下世之所語
以爲士者正其言必其行故服其殃離其患
也無足問於知和曰人卒未有不興名就利
者彼富則人歸之歸則下之下則貴之夫見
下貴者所以長生安體樂意之道也今子獨
無意焉知不足邪意知而力不能行邪故推
正不忘邪知和曰今夫此人以爲與己同時
而生同鄉而處者以爲夫絶俗過世之士焉
是專無主正所以覽古今之時是非之分也
與俗化世去至重棄至尊以爲其所爲也此
其所以論長生安體樂意之道不亦遠乎慘
怚之疾恬愉之安不監於體怵惕之恐欣歡
之喜不監於心知爲爲而不知所以爲是以
貴爲天子富有天下而不免於患也無足曰
夫富之於人無所不利窮美究勢至人之所
不得逮賢人之所不能及俠人之勇力而以
爲威强秉人之知謀以爲明察因人之德以
爲賢良非享國而嚴若君父且夫聲色滋味
權勢之於人心不待學而樂之體不待象而
安之夫欲惡避就固不待師此人之性也天
下雖非我孰能辭之知和曰知者之爲故動
以百姓不違其度是以足而不爭無以爲故
不求不足故求之爭四處而不自以爲貪有
餘故辭之棄天下而不自以爲廉廉貪之實
非以迫外也反監之度勢爲天子而不以貴
驕人富有天下而不以財戲人計其患慮其
反以爲害於性故辭而不受也非以要名譽
也堯舜爲帝而雍非仁天下也不以美害生
也善卷許由得帝而不受非盧辭讓也不以
事害己此皆就其利辭其害而天下稱賢焉
則可以有之彼非以興名譽也無足曰必持
其名苦體絶甘約飬以持生則亦乆病長阨
而不死者也知和曰平爲福有餘爲害者物
莫不然而財其惎者也今富人耳營鍾鼓筦
籥之聲口嗛於芻豢醪醴之味以感其意遺
忘其業可謂亂矣侅溺於馮氣若負重行而
上也可謂苦矣貪財而取慰貪權而取竭靜
居則溺體澤則馮可謂疾矣爲欲富就利故
滿若堵耳而不知避且馮而不舍可謂辱矣
財積而無用服膺而不舍滿心戚醮求益而
不止可謂憂矣内則疑劫請之賊外則畏寇
盜之害内周樓疏外不敢獨行可謂畏矣此
六者天下之至害也皆遺忘而不知察及其
患至求盡性竭財單以反一日之無故而不
可得也故觀之名則不見求之利則不得繚
意絶體而爭此不亦惑乎
　滿苟得者以茍得外物而充滿其欲也無
　足者以役於外物而未嘗自足也此莊子
　製二子之名而寓意夫子張賢人也以仁
　義之道足以治身足以立名豈必苟求外
　物而傷生此子張所以挫苟得之鋭也然
　苟得者惑於所得而易性非顧仁義之道
　不立歟此所以終不從子張之言也知和
　者製名也以中和之道足以治心足以行
　己豈必役於貨財權勢而傷生此知和所
　以窒無足之欲也然無足者惑於不足而
　動心非顧中和之道不存歟此所以終不
　信知和之言也此莊子託二子之惑而以
　譏世俗之失性也故終於不亦惑乎之言
　也亦所以爲寓言
　　　說劍篇
　夫天下國家者聖人之利器而其用必在
　於善藏而其權不可示人矣此莊子因而
　作說劍篇
昔趙文王喜劍劍士夾門而客三千餘人日
夜相擊於前死傷者歲百餘人好之不厭如
是三年國衰諸侯謀之太子悝患之募左右
曰孰能說王之意止劍士者賜之千金左右
曰莊子當能太子乃使人以千金奉莊子莊
子弗受與使者俱往見太子曰太子何以教
周賜周千金太子曰聞夫子明聖謹奉千金
以幣從者夫子弗受悝尚何敢言莊子曰聞
太子所欲用周者欲絶王之喜好也使臣上
說大王而逆王意下不當太子則身刑而死
周尚安所事金乎使臣上說大王下當太子
趙國何求而不得也太子曰然吾王所見唯
劍士也莊子曰諾周善爲劍太子曰然吾王
所見劍士皆蓬頭突鬢垂冠曼胡之纓短後
之衣瞋目而語難王乃說之今夫子必儒服
而見王事必大逆莊子曰請治劍服治劍服
三日乃見太子太子乃與見王王脱白刃待
之莊子入殿門不趨見王不拜王曰子欲何
以教寡人使太子先曰臣聞大王喜劍故以
劍見王王曰子之劍何能禁制曰臣之劍十
步一人千里不留行王大說之曰天下無敵
矣莊子曰夫爲劍者示之以虚開之以利後
之以發先之以至願得試之
　夫退處幽密而操至權以獨運斡萬化於
　不測力旋天地而世莫睹其健威服海内
　而人不名以武者此聖人之所以能用利
　器也豈暴露神靈而使衆得而議之哉是
　以莊子說劍而言示之以虚開之以利後
　之以發先之以至也夫示之以虚者所謂
　退處幽密也開之以利者所謂斡於萬化
　也後之以發者所謂力旋天地也先之以
　至者所謂威服海内也故處幽密則百姓
　日用而不知斡萬化則萬物贍足而衣被
　旋天地則與造化冥運而生成服海内則
　以神道設教而無方此周寓爲天下國家
　之道於說劍而趙文不悟其言也復使莊
　周就舍待命而試爲劍何其蒙蔽之過乎
天子之劍以燕谿石城爲鋒齊岱爲鍔晋魏
爲脊周宋爲鐔韓魏爲夾包以四夷裹以四
時繞以渤海帶以常山制以五行論以刑德
開以陰陽持以春夏行以秋冬此劍直之無
前舉之無上案之無下運之無旁上决浮云
下絶地紀此劍一用匡諸侯天下服矣此天
子之劍也文王芒然自失曰諸侯之劍何如
曰諸侯之劍以知勇士爲鋒以清廉士爲鍔
以賢良士爲脊以忠勝士爲鐔以豪桀士爲
夾此劍直之亦無前舉之亦無上案之亦無
下運之亦無旁上法圓天以順三光下法方
地以順四時中知民意以安四鄉此劍一用
如雷霆之震也四封之内無不賔服而聽從
君命者矣此諸侯之劍也王曰庶人之劍何
如曰庶人之劍蓬頭突鬢垂冠曼胡之纓短
後之衣瞋目而語難相擊於前上斬頸領下
决肝肺此庶人之劍無異於鬥雞一旦命已
絶矣無所用於國事今大王有天子之位而
好庶人之劍臣竊爲大王薄之王乃牽而上
殿宰人上食王三環之莊子曰大王安坐定
氣劍事已畢奏矣於是文王不出宫三月劍
士皆服斃其處也
　天子之劍者所謂天下之利器也諸侯之
　劍者所謂國家之利器也庶人之劍者所
　謂有爲之器也天下之利器不可以强爲
　爲者所以敗之矣惟能無爲而藏用則天
　下所以自化也故曰天下服國家之利器
　不可以妄執執者所以失之矣亦能無爲
　而藏用則四境所以自治也故四封之内
　無不賔服有爲之器不可以妄動動者所
　以悔生矣不能戢戈偃武而樂用則國事
　所以自廢也故曰無所用於國事此三劍
　者莊子所以言帝王諸侯無爲有爲之道
　也趙文遽悟周之所言而致敬於莊子故
　命宰人上食而王親環繞以盡禮可謂幾
　於不惑也然推莊子作此篇之意則非爲
　趙文而言之也故屬於寓言



南華眞經新傳卷之十八




南華眞經新傳卷之十九積九
　　　宋　王　元　澤　傳
　　漁父篇
　夫能忘憂保眞脱於世俗之拘係而樂於
　江海之游者此惟林漁父若是矣莊子因
　而作漁父篇
孔子遊乎緇帷之林休坐乎杏壇之上弟子
讀書孔子弦歌鼓琴奏曲未半有漁父者下
船而來鬚眉交白被髮揄袂行原以上距陸
而止左手據膝右手持頤以聽曲終而招子
貢子路二人俱對客指孔子曰彼何爲者也
子路對曰魯之君子也客問其族子路對曰
族孔氏客曰孔氏者何治也子路未應子貢
對曰孔氏者性服忠信身行仁義飾禮樂選
人倫上以忠於世主下以化於齊民將以利
天下此孔氏之所治也又問曰有土之君與
子貢曰非也侯王之佐與子貢曰非也客乃
笑而還行言曰仁則仁矣恐不免其身苦心
勞形以危其眞嗚呼遠哉其分於道也子貢
還報孔子孔子推琴而起曰其聖人與乃下
求之至於澤畔方將杖挐而引其船顧見孔
子還鄉而立孔子反走再拜而進客曰子將
何求孔子曰曩者先生有緒言而去丘不肖
未知何謂竊待於下風幸聞咳唾之音以卒
相丘也客曰嘻甚矣子之好學也孔子再拜
而起曰丘少而脩學以至於今六十九歲矣
無所得聞至教敢不虚心客曰同類相從同
聲相應固天之理也吾請釋吾之所有而經
子之所以子之所以者人事也天子諸侯大
夫庶人此四者自正治之美也四者離位而
亂莫大焉官治其職人憂其事乃無所陵故
田荒室露衣食不足徵賦不屬妻妾不和長
少無序庶人之憂也能不勝任官事不治行
不清白群下荒怠功美不有爵禄不持大夫
之憂也廷無忠臣國家昏亂工技不巧貢職
不美春秋後倫不順天子諸侯之憂也陰陽
不和寒暑不時以傷庶物諸侯暴亂擅相攘
伐以賤民人禮樂不節財用窮匱人倫不飭
百姓淫亂天子有司之憂也今子旣上無君
侯有司之勢而下無大臣職事之官而擅飾
禮樂選人倫以化齊民不泰多事乎且人有
八疵事有四患不可不察也非其事而事之
謂之總莫之顧而進之謂之佞希意導言謂
之謟不擇是非而言謂之諛好言人之惡謂
之讒析交離親謂之賊稱譽詐僞以敗惡人
謂之慝不擇善否兩容頰適偷拔其所欲謂
之險此八疵者外以亂人内以傷身君子不
友明君不臣所謂四患者好經大事變更易
常以挂功名謂之叨專知擅事侵人自用謂
之貪見過不更聞諫愈甚謂之狠人同於己
則可不同於己雖善不善謂之矜此四患也
能去八疵無行四患而始可教已孔子愀然
而歎再拜而起曰丘再逐於魯削迹於衛伐
樹於宋圍於陳蔡丘不知所失而離此四謗
者何也客悽然變容曰甚矣子之難悟也人
有畏影惡迹而去之走者舉足愈數而迹愈
多走愈疾而影不離身自以爲尚遲疾走不
休絶力而死不知處陰以休影處靜以息迹
愚亦甚矣子審仁義之間察同異之際觀動
靜之變適受與之度理好惡之情和喜怒之
節而幾於不免矣謹修而身愼守其眞還以
物與人則無所累矣今不修之身而求之人
不亦外乎
　夫造物者之造物均受其命而各付其分
　矣惟人一受成形而不變以待盡故憂患
　從而以爲累此漁父所以有四憂八疵四
　患之言也夫有心者必有我有我則外不
　能冥其極也外不能冥其極則衣食之不
　足爵禄之不持貢職之不美財用之匱乏
　皆所爲憂而已矣憂旣生而務役其物以
　解憂故總佞謟諛讒賊險慝之疵亦從而
　生矣八疵生則貪叨矜狠又從而繼生是
　皆有心有我不能冥極之所致也惟庶人
　大夫諸侯天子皆冥其極而無心無我則
　衣食爵禄貢職財用皆度外之物爾豈能
　累我而爲憂乎故不憂而已矣不憂則自
　得自得則入於無疵也八疵四患又何見
　其交生乎此莊子託漁父以言其冥極之
　事也周之所言豈爲得己乎
孔子愀然曰請問何謂眞客曰眞者精誠之
至也不精不誠不能動人故强哭者雖悲不
哀强怒者雖嚴不威强親者雖笑不和眞悲
無聲而哀眞怒未發而威直親未笑而和眞
在内者神動於外是所以貴眞也其用於人
理也事親則慈孝事君則忠貞飲酒則歡樂
處喪則悲哀忠貞以功爲主飲酒以樂爲主
處喪以哀爲主事親以適爲主功成之美無
一其迹矣事親以適不論所以矣飲酒以樂
不選其具矣處喪以哀無問其禮矣禮者世
俗之所爲也眞者所以受於天也自然不可
易也故聖人法天貴眞不拘於俗愚者反此
不能法天而恤於人不知貴眞禄禄而受變
於俗故不足惜哉子之蚤湛於人僞而晚聞
大道也孔子又再拜而起曰今者丘得遇也
若天幸然先生不羞而比之服役而身教之
敢問舍所在請因受業而卒學大道客曰吾
聞之可與往者與之至於妙道不可與往者
不知其道愼勿與之身乃無咎子勉之吾去
子矣吾去子矣乃刺船而去延縁葦間顔淵
還車子路授綏孔子不顧待水波定不聞挐
音而後敢乗子路旁車而問曰由得爲役乆
矣未嘗見夫子遇人如此其威也萬乗之主
千乗之君見夫子未嘗不分庭伉禮夫子猶
有倨傲之容今漁父杖挐逆立而夫子曲要
磬折言拜而應得無太甚乎門人皆怪夫子
矣漁父何以得此乎孔子伏軾而歎曰甚矣
由之難化也湛於禮義有間矣而樸鄙之心
至今未去進吾語汝夫遇長不敬失禮也見
賢不尊不仁也彼非至仁不能下人下人不
精不得其眞故長傷身惜哉不仁之於人也
禍莫大焉而由獨擅之且道者萬物之所由
也庶物失之者死得之者生爲事逆之則敗
順之則成故道之所在聖人尊之今漁父之
於道可謂有矣吾敢不敬乎
　内直而不假於物者眞也内直者本於精
　也不假於物者出於誠也故曰眞者精誠
　之至也故精全則與天爲一也誠至則可
　動於天也如此則豈不動於人歟惟不精
　不誠不能與天爲徒而動於天亦不能於
　人矣故曰不精不誠不能動人此篇亦屬
　於寓言
　　　列禦寇篇
　夫知道達德而外不能遺形忘己而與物
　同則未爲至人而已矣此莊子因而作列
　禦寇之篇
列禦寇之齊中道而反遇伯昏瞀人伯昏瞀
人曰奚方而反曰吾驚焉曰惡乎驚曰吾嘗
食於十漿而五漿先饋伯昏瞀人曰若是則
汝何爲驚已曰夫内誠不解形謀成光以外
鎮人心使人輕乎貴老而𩐎其所患夫漿人
特爲食羹之貨多餘之贏其爲利也薄其爲
權也輕而猶若是而況於萬乗之主乎身勞
於國而知盡於事彼將任我以事而效我以
功吾是以驚伯昏瞀人曰善哉觀乎汝處己
人將保汝矣無幾何而往則户外之履滿矣
伯昏瞀人北面而立敦杖蹙之乎頤立有間
不言而出賔者以告列子列子提屨跣而走
暨乎門曰先生旣來曾不發藥乎曰已矣吾
固告汝曰人將保汝果保汝矣非汝能使人
保汝而汝不能使人無保汝也而焉用之感
豫出異也必且有感揺而本性又無謂也
　夫至人者内所以藏其眞外所以和其光
　藏眞者固欲遺其形和光者要不異於物
　故所處則使人不貴己所爲則使人不可
　知與俗況冥而中心自得此至人之道如
　此也至于禦寇則不然雖曰乗風適性而
　未能遺形齊物而外有所矜飾之齊則致
　五漿之先饋也夫漿之先饋者此人之所
　以致恭也恭而不已則生悦慕之心悦慕
　之心生則皆歸從而保聚是己之所以反
　爲於物先也豈爲至人之道歟此伯昏瞀
　人所以有人將保汝之言也
與汝遊者又莫汝告也彼所小言盡人毒也
莫覺莫悟何相孰也巧者勞而知者憂無能
者無所求飽食而遨遊汎若不繫之舟虚而
遨遊者也
　巧者愈務其巧也其形所以嘗勞矣故曰
　巧者勞智者慮其有失也其心所以嘗憂
　矣故曰知者憂此皆矜能役物之累也惟
　聖人敦兮若朴而未嘗見其能寂然無心
　而未嘗見其求逍遥於天地之間若虚舟
　之不繫也故曰無能者無所求飽食而遨
　遊汎若不繫之舟虚而遨逰者也
鄭人緩也呻吟裘氏之地祗三年而緩爲儒
河潤九里澤及三族使其弟墨儒墨相與辯
其父助翟十年而緩自殺其父夢之曰使而
子爲墨者予也闔胡嘗視其良旣爲秋栢之
實矣夫造物者之報人也不報其人而報其
人之天彼故使彼夫人以己爲有以異於人
以賤其親齊人之井飲者相捽也故曰今之
世皆緩也自是有德者以不知也而況有道
者乎古者謂之遁天之刑
　夫鄭緩之爲儒弟翟之爲墨因其性之所
　然也性者天之所付也人受天之性而其
　才各有所從也縁其所從而習貫則同於
　自然而已矣故緩之才性從於學其終所
　以爲儒也翟之才性從於儉其終所以爲
　墨也故曰造物者之報人不報其人而報
　其人之天報其人之天者所謂使之習貫
　而同自然也緩不知其所以而以弟由己
　化而反勝己故感激怨憤以傷生所謂大
　惑而已矣莊子所以譏其所惑也
聖人安其所安不安其所不安衆人安其所
不安不安其所安
　聖人安其所安者所謂存其正正也不安
　其所不安者所謂亡其不正也衆人安其
　所不安者所謂存其不正也不安其所安
　者所謂亡其正正也正正存則所以爲聖
　人不正存則所以爲衆人矣
莊子曰知道易勿言難知而不言所以之天
也知而言之所以之人也古之人天而不人
宋泙漫學屠龍於支離益單千金之家三年
枝成而無所用其巧
　道若大路然知之所以爲易也故曰知道
　易知於大道則勿言所以爲難也故曰勿
　言難夫知道而晦默則無爲也故曰知而
　不言所以之天也知道而騰說則有爲也
　故曰知而言之所以之人也惟聖人心得
　於道而無爲不有爲故曰古之人天而不
　人也
聖人以必不必故無兵衆人以不必必之故
多兵順於兵故行有求兵恃之則亡
　道者無爲之朴也兵者有爲之器也聖人
　體道無爲而順物情所以無兵而已矣故
　曰聖人以必不必故無兵衆人亡道有爲
　而迕物情所以多兵而已矣故曰衆人以
　不必必之故多兵多兵則順兵而外求也
　故曰順於兵故行有求然兵者聖人不得
　已而用之也豈務樂用而持之歟持之則
　固難以存也故曰兵恃之則亡
小夫之知不離苞苴竿牘敝精神蹇淺而欲
兼濟道物太一形虚若是者迷惑于宇宙形
累不知太初彼至人者歸精神乎無始而甘
冥乎無何有之鄉水流乎無形發泄乎太清
悲哉乎汝爲知在豪毛而不知大寧
　天下之世俗以遺問之具爲其道而以蹇
　淺之知爲其智勞形敝神而欲以澤世而
　導物是迷於妙有之至道而暗於太初之
　眞理所謂心惑而力不贍也安知至人之
　所爲乎夫至人入道之至妙逰心於太初
　出處寢卧於無盡之域而其行所以不窒
　其用所以無方澤世𩐎物而天下莫知其
　爲也豈若世俗之所爲乎故曰彼至人者
　歸精神乎無始而甘瞑乎無何有之鄉水
　流乎無形發泄乎太清
宋人有曹商者爲宋王使秦其往也得車數
乗王悦之益車百乗反於宋見莊子曰夫處
窮閭阨巷困窘織屨槁項黄馘者商之所短
也一悟萬乗之主而從車百乗者商之所長
也莊子曰秦王有病召醫破癱潰痤者得車
一乗䑛痔者得車五乗所治愈下得車愈多
子豈治其痔邪何得車之多也子行矣
　闕傳
魯哀公問乎顔闔曰吾以仲尼爲貞幹國其
有瘳乎曰殆哉圾乎仲尼方且飾羽而畫從
事華辭以支爲㫖忍性以視民而不知不信
受乎心宰乎神夫何足以上民彼宜汝與于
頤與誤而可矣今使民離實學僞非所以視
民也爲後世慮不若休之難治也施於人而
不忘非天布也商賈不齒雖以事齒之神者
弗齒
　聖人者與天地合其德與陰陽同其功不
　露其神而付物自化不顯其迹而使人相
　慕窈兮無爲而復歸於朴素豈欲爲臣於
　時歟此魯哀欲用仲尼而顔闔告之以殆
　哉圾乎也夫奥妙虚靜者聖人之道也窈
　冥悔默者聖人之迹也道不可以知而迹
　不可以見今用於魯而爲輔臣則是道可
　知而迹可見天下必飾外尚辭而擬之矣
　如此則聖人不得不有爲而天下不得不
　喪眞非所以爲致治之理也故曰方且飾
　羽而晝從事華辭以支爲㫖又曰難治也
　此顔闔能知聖人無用之用矣
爲外刑者金與木也爲内刑者動與過也宵
人之離外刑者金木訊之離内刑者陰陽食
之夫免乎外内之刑者惟眞人能之
　闇蔽之人所以有我有心也故有我則與
　物不齊諧有心則與物相靡刃此所以離
　内外之刑也夫與物不齊諧者自拘而所
　以傷生也故曰離外刑者金木訊之與物
　相靡刃者焚和而亦所以傷生也故曰離
　内者陰陽食之此非不爲闇蔽之人乎故
　曰宵人惟眞人無我無心而物莫爲之累
　安有傷生之患也故曰夫免乎内外之刑
　者惟眞人能之
孔子曰凡人心險於山川難於知天天猶有
春秋冬夏旦暮之期人者厚貌深情故有貌
願而益有長若不肖有順懷而達有堅而縵
有緩而釬
　人之心處於至虚之地而居於杳寂之際
　不可以智度而已故曰人心險於山川難
　於知天天由有其用而可知人心亦有其
　用而不可以知之故春秋冬夏旦暮之期
　是天之用也情貌願達緩釬之殊是心之
　用也天之用所期必至而可以知心之用
　所爲難副而不可知此孔子之深歎也
故其就義若渴者其去義若熱
　就義若渴者見義而爲如得於飲也其去
　義若熱者見而不爲而必熱於中也是有
　爲而已安若不爲之爲歟非至人孰能與
　比
故君子遠使之而觀其忠近使之而觀其敬
煩使之而觀其能卒然問焉而觀其知急與
之期而觀其信委之以財而觀其仁告之以
危而觀其節醉之以酒而觀其則雜之以處
而觀其色九徵至不肖人得矣
　夫君子之人端而虚勉而一内直而外不
　役物也故其忠足以致主其敬足以奉上
　其能足以剸煩其智足以應變其信足以
　不約其仁足以兼濟其節足以拯危酒不
　足以亂其神色不足以悦其心此君子所
　藏如此而挫鋭解紛而與物無異小人所
　以同之而難也然而必欲知於君子者此
　莊子所以有遠使之以觀其忠近使之而
　觀其敬煩使之而觀其能卒然問焉而觀
　其知急與之期而觀其信委之以財而觀
　其仁告之以危而觀其節醉之以酒而觀
　其則雜之以處而觀其色之言也夫忠敬
　智能仁信節法者此君子皆備於身而可
　以觀之也觀之而不僞則小人固可以别
　矣故曰九徵至不肖人得矣
正考父一命而傴再命而僂三命而俯循墻
而走孰敢不軌如而夫者一命而吕鉅再命
而於車上儛三命而名諸父孰協唐許
　曾子再仕而心再化正考父三命而身愈
　恭蓋曾子以禄秩雖厚而不足以爲貴考
　父知軒冕儻來而不足以爲榮汝曾子謂
　之心化而考父可謂形化者乎不如是則
　莊子安得取之也
賊莫大乎德有心而心有眼及其有眼也而
内視内視而敗矣
　夫不思而得則所謂德之無心也求而後
　得則所謂德之有心也有心之德則害性
　也故曰賊莫大乎德有心有心則心悦於
　外也故曰心有眼有眼則不能反視而觀
　於復惟務自内視外而喪其眞故曰及其
　有眼也而内視内視而敗矣
凶德有五中德爲首何謂中德中
有以自好也而吡其所不爲者也窮有八極
達有三必形有六府美髯長大壯麗勇敢八
者俱過人也因以是窮縁循偃佒困畏不苦
人三者俱通達知慧外通勇敢多怨仁義多
責
　窮有八極達有三必形有六府者皆生有
　我者也惟能無我則八極不足以爲累三
　必不足以爲役六府不足以傷生非至人
　敦能與於此
達生之情者傀達於知者肖達大命者隨達
小命者遭
　達於生則無生也達於智則無智也達於
　命則順命也無生則形復於無爲也故曰
　達生之情者傀無智則心無所係也故曰
　達於智者肖順命則任其壽天也故曰達
　大命者隨達小命者遭然而達生所謂窮
　理也達性所謂盡性也達命所謂至命也
人有見宋王者錫車十乗以其十乗驕穉莊
子莊子曰河上有家貧恃緯蕭而食者其子
没於淵得千金之珠其父謂其子曰取石來
鍜之夫千金之珠必在九重之淵而驪龍頷
下子能得珠者必遭其睡也使驪龍而寤子
尚奚微之有哉今宋國之深非直九重之淵
也宋王之猛非直驪龍也子能得車者必遭
其睡也使宋王而寤子爲𩐎粉夫或聘於莊
子莊子應其使曰子見矢犧牛乎衣以文繡
食以芻菽及其牽而入於太廟雖欲爲孤犢
其可得乎
　莊子者可謂無心於物也前有楚之召則
　引在笥之龜以自況而後有人之聘則指
　人廟之犧以爲喻以貴富不能累心也貴
　富不能累於心則死生焉足以動乎此所
　以繼言其死也
莊子將死弟子欲厚葬之莊子曰吾以天地
爲棺槨以日月爲連璧星辰爲珠璣萬物爲
齎送吾葬具豈不備邪何以加此弟子曰吾
恐烏鳶之食夫子也莊子曰在上爲烏鳶食
在下爲螻蟻食奪彼與此何其偏也以不平
平其平也不平以不徵徵其徵也不徵
　夫死者時之適去也氣之暫散也去必有
　其來而散必有其聚至人知其如此而豈
　顧形骸之不葬歟此莊子所以有吾以天
　地爲棺槨以日月爲連璧星辰爲珠璣萬
　物爲齎送吾具豈不備邪何以加此之言
　以言不葬之葬也夫不葬之葬反眞也弟
　子尚惑而恐其烏鳶之所食非所以知莊
　子之達觀也
明者唯爲之使神者徵之夫明之不勝神也
乆矣而愚者恃其所見入於人其功外也不
亦悲乎
　神明者佛氏之所謂大神大明也大神無
　方大明有徼明不勝神用有差别故曰明
　不勝神夫神之所用見獨也明之所用見
　有也見獨則所以入於天而見有則所以
　入於人入於人則未免於惑也故曰愚者
　恃其所見入於人其功外也不亦悲乎
南華眞經新傳卷之十九





南華眞經新傳卷之二十積十
　　　宋　王　　元　澤　傳
　　天下篇
　夫聖人之道不欲散散則外外則雜雜則
　道德不一於天下矣此莊子因而作天下
　篇
天下之治方術者多矣皆以其有爲不可加
矣古之所謂道術者果惡乎在曰無乎不在
曰神何由降明何由出聖有所生王有所成
皆原於一
　聖人之道散而百家之學盛其術行於天
　下而不一各以所爲盡道而不可增益也
　故曰天下之治方術者多矣皆以其爲不
　可加矣安知道不止於一方乎故曰古之
　所謂道術者果惡在曰無乎不在夫道無
　乎不在則其妙所以爲神而其徼所以爲
　明内所以爲聖而外所以爲王皆出於妙
　本之一也故曰神何由降明何由出聖有
　所生王有所成皆原於一此莊子極明大
　道於終篇以言及神明聖王四者矣
不離於宗謂之天人不離於精謂之神人不
離於眞謂之至人以天爲宗以德爲本以道
爲門兆於變化謂之聖人以仁爲恩以義爲
理以禮爲行以樂爲和薰然慈仁謂之君子
以法爲分以名爲表以參爲驗以稽爲决其
數一二三四是也百官以此相齒以事爲常
以衣食爲主蕃息畜藏老弱孤寡爲意皆有
以養民之理也
　宗者道之原本也道之原本出於天故曰
　不離於宗謂之天人精者未離乎陽也未
　離乎陽則天德之至也故曰不離於精謂
　之神人眞者内直而不假於物也故曰不
　離於眞謂之至人天者自然也德者自得
　也道者無爲也任於自然而自得以無爲
　則所以與化爲一也故曰以天爲宗以德
　爲本以道爲門兆於變化謂之聖人仁者
　愛也義者宜也禮者履也樂者和也出於
　道之散而及遠也故曰以仁爲恩以義爲
　理以禮爲行以樂爲和薰然慈仁謂之君
　子君子至人不及天人神人聖人矣
古之人其備乎配神明醇天地育萬物和天
下澤及百姓明於本數係於末度六通四辟
小大精粗其運無乎不在其明而在數度者
舊法世傳之史尚多有之其在於詩書禮樂
者鄒魯之士搢紳先生多能明之
　聖人之道其妙所以無方而其徼所以及
　物其精粹所以同於天地其生成所以周
　於萬物其惠所以霑天下而其澤所以被
　群民存於妙本著於粗末推而行之發而
　至之未嘗不小未嘗不大自精至粗而無
　有不在此聖人之道也故曰配神明醇天
　地育萬物和天下澤及百姓明於本數係
　於末度六通四辟小大精粗其運無乎不
　在夫聖人之道其精本於至妙而所以爲
　其獨見其粗存於法度而所以使衆人之
　可行是以搢紳之士能明之也故曰其明
　在數度者舊法世傳之史尚多有之其在
　於詩書禮樂者鄒魯之士搢紳先生多能
　明之此莊子所以卒明孔子之道也
詩以道志書以道事禮以道行樂以道和易
以道陰陽春秋以道名分其數散於天下而
設於中國者百家之學時或稱而道之天下
大亂賢聖不明道德不一天下多得一察焉
以自好譬如耳目鼻口皆有所明不能相通
猶百家衆技也皆有所長時有所用雖然不
該不徧一曲之士也判天地之美析萬物之
理察古人之全寡能備於天地之美稱神明
之容
　夫莊子之德不以萬物干其慮而能信其
　道者也彼非不知仁義也以爲仁義小而
　不足行已彼非不知禮樂也以爲禮樂薄
　而不足化天下故老子曰道失而後德德
　失而後仁仁失而後義義失而後禮是知
　莊子非不達於仁義禮樂之意也彼以爲
　仁義禮樂者道之末也故薄之云爾夫儒
　者之言善也然未嘗求莊子之意好莊子
　之言者固知讀莊子之書也然亦未嘗求
　莊子之意也昔者先王之澤至莊子之時
　竭矣天下之俗譎詐大作質朴並散雖世
　之學士大夫未有知貴己賤物之道者也
　於是棄絶乎禮義之緒奪攘乎利害之際
　趍利而不以爲辱殞身而不以爲怨漸漬
　陷溺以至乎不可投己莊子病之思以其
　說教天下之弊而歸之於正也其心過慮
　以爲仁義禮樂皆不足以正之故同是非
　齊彼我一利害而以足乎心爲得此其所
　以矯天下之弊者也旣以其說矯弊矣不
　懼來世之遂實吾說而不見天地之純古
　人之大體也於是寄其心於此篇以自解
　故其篇曰詩以道志書以道事禮以道行
　樂以道和易以道陰陽春秋以道名分由
　此觀之莊子豈不知聖人之道哉又曰譬
　如耳目鼻口皆有所明不能相通由百家
　衆技也皆有所長時有所用用是明聖人
　之道其全在彼而不在此而亦自列其書
　於宋駢愼到墨翟老聃之徒俱爲不該不
　徧一曲之士蓋欲以明吾之言有爲而作
　非大道之全爾然則莊子豈有意於天下
　之弊而存聖人之道乎伯夷之清柳下惠
　之和皆有矯於天下者也莊子之用心亦
　二聖人之徒矣
是故内聖外王之道闇而不明鬱而不發天
下之人各爲其所欲焉以自爲方悲夫百家
往而不反必不合矣後世之學者不幸不見
天地之純古人之大體道術將爲天下裂
　道藏於内則聖也顯於外則王也百家之
　術競起而殽亂其道所以晦而不顯也故
　曰内聖外王之道闇而不明鬱而不發天
　道旣不明而不發世俗焉能見其全純乎
　又曰後世之學者不幸不見天地之純古
　人之大體夫不見其全純者是道之所以
　滅裂而諸子之言交起也故復言道術將
　爲天下裂而繼言諸子之異術此莊子爲
　言始終之序也
不侈於後世不靡於萬物不暉於數度以繩
墨自矯而備世之急古之道術有在於是者
墨翟禽滑釐聞其風而說之爲之大過已之
大循作爲非樂命之曰節用生不歌死無服
墨子汜愛兼利而非鬭其道不怒又好學而
博不異不與先王同毁古之禮樂黄帝有咸
池堯有大章舜有大韶禹有大夏湯有大濩
文王有辟雍之樂武王周公作武古之喪禮
貴賤有儀上下有等天子棺槨七重諸侯五
重大夫三重士再重今墨子獨生不歌死不
服桐棺三寸而無槨以爲法式以此教人恐
不愛人以此自行固不愛己未敗墨子道雖
然歌而非歌哭而非哭樂而非樂是果類乎
其生也勤其死也薄其道大觳使人憂使人
悲其行難爲也恐其不可以爲聖人之道反
天下之心天下不堪墨子離獨能任柰天下
何離於天下其去王也遠矣墨子稱道曰昔
者禹之湮洪水决江河而通四夷九州也名
川三百支川三千小者無數禹親自操橐耜
而九雜天下之川腓無胈脛無毛沐甚雨櫛
疾風置萬國禹大聖也而形勞天下也如此
使後世之墨者多以裘褐爲衣以跋蹻爲服
日夜不休以自苦爲極曰不能如此非禹之
道也不足謂墨相里勤之弟子五侯之徒南
方之墨者苦獲己齒鄧陵子之屬俱誦墨經
而倍譎不同相謂别墨以堅白同異之辯相
訾以觭偶不仵之辭相應以巨子爲聖人皆
願爲之尸冀得爲其後世至今不决墨翟禽
滑釐之意則是其行則非也將使後世之墨
者必自苦以腓無胈脛無毛相進而已矣亂
之上也冶之下也雖然墨子眞天下之好也
將求之不得也雖枯槁不舍也才士也夫不
累於俗不飾於物不苟於人不忮於衆願天
下之安寧以活民命人我之養畢足而止以
此白心古之道術有在是者宋鈃尹文聞其
風而悦之作爲華山之冠以自表接萬物以
别宥爲始語心之容命之曰心之行以聏合
驩以調海内請欲置之以爲主見侮不辱救
民之鬭禁攻寢兵救世之戰以此周行天下
上說下教雖天下不取强聒而不舍者也故
曰上下見厭而强見也雖然其爲人太多其
自爲太少曰請欲固置五升之飯足矣先生
恐不得飽弟子雖飢不忘天下日夜不休曰
我必得活哉圖傲乎救世之士哉曰君子不
爲苛察不以身假物以爲無益於天下者明
之不如己也以禁攻寢兵爲外以情欲寡淺
爲内其小大精粗其行適至是而止公而不
當易而無私决然無主趣物而不兩不顧於
慮不謀於知於物無擇與之俱往古之道術
有在於是者彭蒙田駢愼到聞其風而悦之
齊萬物以爲首曰天能覆之而不能載之地
能載之而不能覆之大道能包之而不能辯
之知萬物皆有所可皆有所不可故曰選則
不徧教則不至道則無遺者矣是故愼到棄
知去己而縁不得已泠汰於物以爲道理曰
知不知將薄知而後鄰傷之者也謑髁無任
而笑天下之尚賢也縱脱無行而非天下之
大聖椎拍輐斷與物宛轉舍是與非苟可以
免不師知慮不知前後魏然而已矣推而後
行曳而後往若飄風之還若羽之旋若磨石
之隧全而無非動靜無過未嘗有罪是何故
夫無知之物無建己之患無用知之累動靜
不離於理是以終身無譽故曰至於若無知
之物而已無用賢聖夫塊不失道豪桀相與
笑之曰愼到之道非生人之行而至死人之
理適得怪焉田駢亦然學於彭蒙得不教焉
彭蒙之師曰古之道人至於莫之是莫之非
而已矣其風窢然惡可而言常反人不聚觀
而不免於魭斷其所謂道非道而所言之韙
不免於非彭蒙田駢愼到不知道雖然槩乎
皆嘗有聞者也以本爲精以物爲粗以有積
爲不足澹然獨與神明居古之道術有在於
是者關尹老聃聞其風而悦之建之以常無
有主之以太一以濡弱謙下爲表以空虚不
毁萬物爲實關尹曰在己無居形物自著其
動若水其靜若鏡其應若響芴乎若亡寂乎
若清同焉者和得焉者失未嘗先人而常隨
人老聃曰知其雄守其雌爲天下谿知其白
守其辱爲天下谷人皆取先己獨取後曰受
天下之垢人皆取實己獨取虚無藏也故有
餘巋然而有餘其行身也徐而不費無爲也
而笑巧人皆求福己獨曲全曰苟免於咎以
深爲根以約爲紀曰堅則毁矣鋭則挫矣常
寬容於物不削於人可謂至極關尹老聃乎
古之博大眞人哉芴漠無形變化無常死與
生與天地並與神明往與芒乎何之忽乎何
適萬物畢羅莫足以歸古之道術有在於是
者莊周聞其風而說之以謬悠之說荒唐之
言無端崖之辭時恣縱而不儻不以觭見之
也以天下爲沈濁不可與莊語以巵言爲曼
衍以重言爲眞以寓言爲廣獨與天地精神
往來而不敖倪於萬物不譴是非以與世俗
處其書雖環瑋而連犿無傷也其辭雖參差
而淑詭可觀彼其充實不可以已上與造物
者遊而下與外死生無終始者爲友其於本
也弘大而辟深閎而肆其於宗也可謂調適
而上遂矣雖然其應於化而解於物也其理
不竭其來不蛻芒乎昧乎未之盡者惠施多
方其書五車其道舛駁其言也不中歷物之
意曰至大無外謂之大一至小無内謂之小
一無厚不可積也其大千里天與地卑山與
澤平日方中方睨物方生方死大同而與小
同異此之謂小同異萬物畢同畢異此之謂
大同異南方無窮而有窮今日適越而昔來
連環可解也我知天下之中央燕之北越之
南是也汜愛萬物天地一體也惠施以此爲
大觀於天下而曉辯者天下之辯者相與樂
之卵有毛雞三足郢有天下犬可以爲羊馬
有卵丁子有尾火不熱山出口輪不蹍地目
不見指不至至不絶龜長於蛇矩不方規不
可以爲圓鑿不圍枘飛鳥之景未嘗動也鏃
矢之疾而有不行不止之時狗非犬黄馬驪
牛三白狗黑孤駒未嘗有母一尺之捶日取
其半萬世不竭辯者以此與惠施相應終身
無窮桓團公孫龍辯者之徒飾人之心易人
之意能勝人之口不能服人之心辯者之囿
也惠施日以其知與人之辯特與天下之辯
者爲怪此其柢也然惠施之口談自以爲最
賢曰天地其壯乎施存雄而無術南方有倚
人焉曰黄繚問天地所以不墜不陷風雨雷
霆之故惠施不辭而應不慮而對徧爲萬物
說說而不休多而無已猶以爲寡益之以怪
以反人爲實而欲以勝人爲名是以與衆不
適也弱於德强於物其塗隩矣由天地之道
觀惠施之能其猶一蚤一虻之勞者也其於
物也何庸夫充一尚可曰愈貴道幾矣惠施
不能以此自寧散於萬物而不厭卒以善辯
爲名惜乎惠施之才駘蕩而不得逐萬物而
不反是窮響以聲形與影競走也悲夫
　夫莊子叙墨子宋鈃尹文彭蒙田駢愼到
　關尹老聃惠施柦團公孫龍之徒而皆言
　古之道術在此者蓋明諸子酌取聖道之
　緒餘而各爲一家之言也然以關尹老聃
　爲眞人者以二子不假於物而爲言出於
　性之至眞也故曰古之博大眞人哉周人
　自以其說爲謬悠其言爲荒唐其辭爲無
　端崖者蓋高言盡道而矯世俗之弊天下
　必以其書爲謬悠荒唐無崖也故自言之
　而窒非可謂明達而先知也

南華眞經新傳卷之二十





