#+TITLE: 梅仙觀記--
#+DATE: 2016-06-11 12:27:00
#+SOURCE: github.com/kanripo/KR5b0305 master 84badf93                
梅仙觀記鞠二
　　　梅仙事實
　　　　　仙壇觀道士楊智遠編
昔梅仙君河南壽春府人名福字子真乃西
漢成帝時受命洪州南昌縣尉居官清節志
厭浮華每以恤民爲念未甞加鞭朴於民時
值王莽作亂僣竊神器王鳳專政浸盛灾異
數見群下莫不言福不忍天下生靈坐於塗炭
乃奮忠義之氣上灾異書以陳治亂書曰臣
聞箕子佯狂於商而爲周陳洪範叔孫通遁
秦歸漢制作儀品夫叔孫先非不忠也箕子
非䟽其家而畔其親也不可與言也昔髙祖
納善如不及從諫若轉圜聽言不求其能舉
功不考其素陳乎起於止命而爲謀主韓信
拔於行陳而建上將故天下之士雲合歸漢
爭進奇異知者竭其策愚者盡其慮勇士極
共節怯夫勉其死合天下之知并天下之威
是以舉秦如鴻毛取楚如拾遺此髙祖所以
無敵於天下也孝文皇帝起於代谷非有周
召之師伊吕之佐也循髙祖之法加以恭儉
當此之時天下幾平繇是言之循髙祖之法
則治不循則亂何者秦爲無道削仲尼之跡
滅周公之軌壞井田除五等禮廢樂崩王道
不通故欲行王道者莫能致其功也武帝好
忠諫説至言出爵不待廉茂慶賜不須顯中
是以天下布衣各厲志竭精以赴闕庭自衒
鬻者不可勝數漢家得賢於此爲盛使武帝
聽用其計昇平可致於是積尸暴骨快心胡
越故淮南王安緑間而起所以計慮不成而
謀議泄者以衆賢聚於本朝故其大臣勢陵
不敢和從也方今布衣廼窺國家之隙見聞
而起者蜀郡是也及山陽亡徒蘇令之羣蹈
名都大郡求黨與索隨和而無逃匿之意此
皆輕量大臣亡所畏忌國家之權輕故匹夫
欲與上爭衡也士者國之重器得士則重失
士則輕詩云濟濟多士文王以寧廟堂之議
非草茅所當言也臣誠恐身塗草野尸并卒
伍故數上書求見輙報罷臣聞齊桓之時有
以九九見者桓公不逆欲以致大也今臣所
言非特九九也陛下距臣者三矣此天下士
所以不至也昔秦武王好力任鄙叩關自鬻
繆公行伯由余歸德今欲致天下之士民有
上書求見者輒使詣尚書問其所言言可采
取者秩以斗升之禄賜以一束之帛若此則
天下之士發憤懣吐忠言嘉謀日聞於上天
下條貫國家表裏燦然可睹矣夫以四海之
廣士民之数能言之類至衆多也然其俊傑
指世陳政言成文章質之先聖而不謬施之
當世合時務若此者亦無幾人故爵禄束帛
者天下之砥石髙祖所以厲世磨鈍也孔子
曰工欲善其事必先利具器至秦則不然張
誹謗之網以爲漢歐除倒持太阿授楚其柄
故誠能勿失其柄天下雖有不順莫敢觸其
鋒此武帝所以辟地建功爲漢世宗也今不
循伯者之道廼欲以三代選舉之法取當世
之士猶察伯樂之圖求騏驥於市而不可得
亦以明矣故髙祖棄陳平之過而獲其謀晋
文公召天王齊桓用其讎無益於時不顧逆
順此所謂伯道者也一色成體謂之醇黑白
雜合謂之駮欲以承平之法治暴秦之緒猶
以鄉飲酒之禮理軍市也今陛下既不納天
下之言又加戮焉夫䳒鵲遭害則仁鳥爭逝
愚者蒙戮則知士深退聞者愚民上疏多觸
不急之法或下廷尉而死者衆自陽朔以來
天下以言爲諱朝廷尤甚群臣皆順承上旨
莫有執正何以明其然也取民之所上書陛
下之所善試下之廷尉廷尉必曰非所宜言
大不敬以此卜之一矣故京兆尹王章資質
忠直敢面引廷争孝元皇帝擢之以厲直臣
而矯曲朝及至陛下戮及妻子且惡惡止其
身王章非有反畔之辜而殃及家折直士之
節結諫臣之舌羣臣皆知其非然不敢争天
下以言爲戒最國家之大患也願陛下循髙
祖之軌杜亡秦之路數御十月之歌
逸之戒除不急之法下無諱之詔博
謀及疏賤令深者不隱遠者不塞所謂辟四
門明四目也且不急之法誹謗之微者也往
者不可及來者猶可追方今君命犯而主威
奪外戚之權日以益隆陛下不見其形願察
其景建始以來日蝕地震以率言之三倍春
秋水灾妄興比數隂盛陽微金鐡爲飛此何
景也漢興以來社稷三危吕霍上官皆母后
之家也親親之道全之爲右當與之賢師良
傳教以忠孝之道今乃尊寵其位授以魁柄
使之驕逆至於夷滅此失親親之大者也自
霍光之賢不能為子孫慮故權臣易世則危
書曰無若火始庸庸勢陵於君權隆於主然
後防之亦無及已又言國舅王曼事帝俱不
納復建三統書曰臣聞不在其位不謀其政
政者職也位卑而言高者罪也越職觸罪危
言世患雖伏質横分臣之願也守職不言没
齒身全死之日尸未腐而名滅雖有景公之
位伏櫪千駟臣不貪也故願壹登文石之陛
涉赤墀之𡍼當户牖之法坐盡平生之愚慮
無益於時有遺於世此臣寢所以不安食所
以忘味也願陛下深省臣言臣聞存人所以
自立也壅人所以自塞也善惡之報各知其
事昔者秦滅二周夷六國隱士不顯逸民不
舉絶三統滅天道是以身危子殺厥孫不嗣
所謂壅人以自塞也故武王克殷未下車存五
帝之後封殷於宋紹夏於杞明著三統示不
獨有也是以姬姓半天下遷廟之主流岀於
户所謂存人以自立者也今成湯不祀殷人
無後陛下繼嗣久微殆爲此也春秋經曰宋
殺其大夫穀梁傳言其不稱名姓以其在祖
位尊之也此言孔子故殷後雖不正統封其
子孫以爲殷後禮亦宜之何者諸侯奪宗聖
庶奪嫡傳曰賢者子孫宜有土而況聖人又
殷之後哉昔成王以諸候禮葬周公而皇天
動威雷風著灾今仲尼之廟不出闕里今孔
氏子孫不免編户以聖人而歆匹夫之祀非
皇天之意也今陛下誠能據仲尼之素功以
封其子孫則國家必獲其福又陛下之名與
天無極何者追聖人素功封其子孫未有法
也後聖必以爲則不滅之名可不勉哉帝亦
不報於是有歸休之志烏乎所謂臣之於君
再三諫而不從則逃之此豈虚言哉遂解衣
掛冠東都門納官棄妻子去九江恐國舅攝
之易姓名爲吴門市卒以保其身厥後求師
慕道訪山採藥多隱名山廣谷之間甞與張
留侯子房執版唱無生曲以快其情也訪鴈
蕩諸山即會稽之南也遊南閩入支提山修
鍊數年未就爲尼所觸憤然曰靈丹九轉愈
久愈精何厭成功之晩遂入仙霞山即武夷
之東也徬徨乎無人之境逍遥乎塵埃之外
猿啼古木虎嘨幽岩有竹曰痩腰有草名黄
芽靈苗異種雜然莫能盡識遂依岩結庵堅
心苦志辟榖餐松慕學神仙積有年矣每望
閩粤間有紫氣頗異復往建城立壇修鍊未
幾一日山色溟濛煙霞滿室瑞氣浮空紫雲
蓋覆於山頂天樂嘹喨有一神人語福曰空
洞仙君至須㬰仙樂近仙君臨福拜而迎之
仙君曰念子學道志堅吾故下臨授汝外燒
内鍊還返大丹之法九老仙都濟世之文汝
可擇名山依法修鍊方得成仙言竟而梅君
謝焉彩雲散空天樂自鳴仙君乃隠隠而去
梅君精視天文數日下山行濟世之法無不
靈驗初至雞籠山修鍊被尸鬼相魔次至毛
竹洞夜夢神人曰此山非先生修鍊之所遂
入演仙山修鍊又爲野火所燒繼徃玉華山
修鍊昔神人居焉方欲修鍊而羣賊四起次
至烏石山修鍊樵婦觸之梅君嘆曰道緣淺
簿障魔羣超遂再行濟世之法数年至劔江
西嶺修鍊一日祥雲瑞氣覆於山巅開房視
之乃道師空洞君降梅君拜而迎之告道師
曰弟子恭依師旨廣行濟世之法遊歷名山
修鍊多爲魔苦適至於此道師曰汝之道緣
在飛鴻山也再授汝八神却魔靈丹乃召二
光童子控赤𩦲白馬於山前君可急乘馬領
童至飛鴻山精修成功之日吾當舉汝使汝
骨像同昇也言訖道師隱於雲中梅君遂乘
馬領童至飛鴻山卓庵修鍊千日神遊體外
丹光燭天而道成矣遂開爐出丹一丸祭天
天神收之一丸祭地地神護之一丸自服服
訖拜謝天地畢地神奏於三官三官奏聞天
闕言西漢梅福成道於飛鴻山梅君乃乘白
馬領童欲回九江二童馬前撫掌吟詩隱於
山溪巨石之下須㬰紅光射日紫霧漫空甘
露天花一時飛降雲中仙樂嘹喨金童持節
玉女執旛力士控鸞侍仙捧詔向梅君曰天
闕詔下令汝乘鸞上昇梅君拜謝天恩棄馬
乘鸞昇天而去白馬墜於水中自後飛鴻山
號曰梅仙山是也山之西有墜馬州三十里
有遺鞭蓍山山之下有登仙里山之東溪有
逃童石驂馬渡山之側有甘露源山之後有
天花嶺石上有花跡自後鄉人號曰癞石嶺
是也至今丹光隱伏猶存山根有梅君道院
崇奉香火自後浮屠占之爲居址棄仙像塑
佛像改名觀音院將梅仙像移入開山堂安
奉郡之民相傳只呼梅仙院不從其額其院
中有護法五聖公顯靈立廟院側人只呼作
梅君廟梅君同其名乃仙聖跡也自漢至今
歷二十二丙寅矣自元始中至今貞元二年
丙申計壹千二百五十九年不泯矣時依建
寜府梅仙堂傳本彼有梅山錬丹之所故云
爾
　碑文
　　　梅先生碑
　　　　(應浙江東道觀察判官檢校户部郎中兼御史/中丞賜紫金魚袋羅隱)
漢成帝時綱紀頽壞先生以書諫天子者再
三夫火政須去而劔履間徤者猶數百位尚
不能爲國家出力以斷佞臣頭復何南昌故
吏憤憤於其下得非南昌遠地也尉下僚也
苟觸天子網突倖臣牙止於殛一狂人噬一
單族而已彼公卿大臣有生殺喜怒之任有
朋黨蕃衍之大至於出一言作一事必與妻
子謀苟不便其家雖妾人婢子亦攖挽相制
而況親戚乎況骨肉乎故雖有憂社稷心亦
噤而不吐也烏乎寵禄所以勸功而位大者
不語朝廷事是以天下有道則正人在上天
下無道則正人在下予讀先生書未甞不爲
漢朝公卿恨今南遊復過先生里吁何爲道
之多也
　　　書梅先生碑隂　大山蕭山明
豐城梅仙山道觀有梅先生碑唐詩人羅隱
文也昨觀與碑俱燬道士熊應祥叶力鼎新
之碑再立友羅永之來委予書之問之曰君
昭諫遠孫揚前文人文勤如是爲楷書竟思
漢事追嘆之烏乎天欲福漠之天下故生一
福之賢昇之漢棄天福乃棄人之福兩自棄
是自禍也金鐵交飛天無如漢何老鳳變妖
漢亦無如新之移漠何鳥乎失士則亡得士
則存存以從諍亡以玩言壯哉氣節貫于乾
坤視我泥土藏我璵璠辭漢去坐隱吴市門
馳跡仙路訴情帝閽泯泯者劉長空無痕永
永者梅徧祠共尊祠碑可灰仙道不燔青瑶
重䥴可字可捫昭諫有知醒如冰䰟子真如
生日月不昏(咸淳六年嵗在/庚午六月朔)
　　　書梅先生碑後小山蕭泰來
讀昭諫碑非惟得先生心抑增先生氣今梅
壇在處有之尊其人故多其祠蘇長公有云
神在天下如水之在地中無所往而不在耶
　宋勑誥
　　　尚書省牒
中書省奏尚書省送到祠部奏據太常寺狀
准送下鎮南軍奏狀據豐城縣申勘會到宣
風郷南岐里梅仙壇觀委是國家逐年祭醮
毎遇水旱人民祈禱皆有感應委得詣實州
司檢會昨據梅仙壇觀道士楊智遠狀本觀
元係漢朝梅福遺跡之所古壇丹井庵基見
存觀宇巳是漢代興建名垂典祀乞奏聞賜
真君名號州司所據前項申述切以福之偉
節忠論布在史䇿可考而見晚避逆莽棄妻
子去九江全性吴市門世傳以爲仙今遺跡
具存觀宇嚴飭水旱疾癘有禱即應伏望特
賜寵號以稱遠民祈報之意會到本州自來
只稱呼梅真人當寺參詳漢朝梅福真人加
封申候指揮本部今據太常寺狀伏候勑旨
(元豐/年)
　　　加封
牒奉勑梅福在漢之際數以孤遠極言天下
之事其志壯哉晩而家居讀書飬性卒於遺
俗髙蹈世傳爲仙今大江之西實存廟像禱
祠輒應能澤吾民有司上聞是用錫兹顯號
光靈不泯其服朕恩冝特封夀春真人牒至
准勑故牒(元豐五/年七月)
尚書禮部
勘會近據尚書省送下録黄鎮南軍豐城縣
梅仙觀漢朝梅福
勑特封夀春真人其勑牒令本觀收掌及差
官往彼精䖍祭告及造牌額安褂已符本處
具已施行及收管
勑牒文狀申省去訖今來多日未見回申須
議催促鎮南軍主者詳前去今來符内事理
疾速回申不管准前稽遲符到奉行(元豐五/年八月)
(十二/日)
洪州
元豐五年八月二十三日准本年七月二十
九日太常寺牒准尚書禮部符准元豐五年
七月十八日尚書省送下畫黄中書省奏尚
書省送到祠部奏據太常寺狀准送下鎮南
軍奏狀據豐城縣申勘到宣風南岐里梅仙
壇觀委是國家逐年祭醮每遇水旱人民祈
禱皆有感應委是詣實州司檢會昨據夀聖
梅仙觀道士楊智遠狀本觀元係漢朝梅福
遺跡之所古壇丹井庵基見存觀宇乃是漢
代興建名垂典祀乞奏聞賜真君名號州司
所據前項申述切以福之偉節忠論布在史
策可孜而知晩避逆莽棄妻子去九江全性
吴市門世傳以為仙今遺跡具存觀宇嚴飾
水旱疾癘有禱輒應伏望特賜寵號以稱遠
民祈報之意會到本州自來只稱號梅真人
當寺參詳漢朝梅福真人加封申候指揮本
部今據太常寺狀伏候勑旨今月十四日奉
聖旨如前應有合行事件檢會舊例施行奉
勑如右牒到奉行前批已降勑命封號訖七
月十八日未時付禮部依聖旨指揮施行仍
關合屬去處太常寺主者詳畫黄指揮應有
合行事件疾遠施行符到奉行牒到請詳前
項尚書禮部符内聖旨指揮施行者
勑梅福在漢朝之際斆以孤遠極言天下之
事其志壯哉晩而家居讀書飬性卒於遺俗
髙蹈世傳爲仙今大江之西實存廟像禱祠
輒應能澤吾民有司上聞是用錫兹顯號光
靈不泯其服朕思宜特封壽春真人(元豐五/年九月)
洪州
　所准尚書禮部符内詳畫黄指揮差官往
　豐城縣壽聖梅仙壇觀精虔祭告勑封壽
　春真人及造牌額安掛其所降到勑牒令
　本觀收掌訖具已施行收管文狀申省者
右具上件牌額州司製造用金貼字號已於
今月十九日了當交付本觀道士歸觀及差
人賫祭文一道前去外帖豐城知縣張長官
仰照會候到依時尚書禮部符内前項指揮
速便前去本觀精虔祭告及安掛牌額訖具
事狀申州(元豐五年十/月十九日)
勑朕嚮巡狩於南國以豫章爲東朝母后率
掖庭而行舟楫冒風波之險凡所經涉必有
護持爰錫褒恩以答神貺洪州豐城大江北
岸梅福昇仙壇觀夀春真人正諫不用髙名
獨存憫漢室之不綱去吴市而不返既嚴祠
館亦賜封名兹復益於美稱盖少敷於新渥
其歆異眷用慰平生可特封壽春吏隱真人
奉勑如右牒到奉行(紹與二年閏/四月十八日)
　題詠
　　　梅先生贊
梅仙子真補吏南昌去求假傳爰貢皁囊指
世陳政厲志竭精美高絀秦斥鳳伸章謂當
察景亡失其柄允矣多士爲國重器衆賢聚
朝人斯畏忌何以徠之道在砥礪䳒鵲遭害
仁烏增逝毋爲按圖求驥於市爰述孔裔宜
後成湯綿嘉崇徳自我推明由鳳及莽遂解
漢綱防之無及吾言有徴逝將遠遊乘雲帝
鄉
　　　　題梅仙館孟水部賓于
仙界路遥雲縹緲古壇風冷葉蕭騷後來豈
合言淹滯一尉昇騰道最高
　　　梅先生故居黄太史庭堅
吴門不作南昌尉上疏歸來朝市空笑拂巖
花問塵世故人子是國師公
　　　寄梅仙觀楊道師蘇黄門轍
道師住在真人峰欲往見之路無蹤去年許
我入城市塵埃暗天待不至莫往莫來勞我
心道書寄我千黄金蠒衣肉食慮謀短文字
滿前看不見口傳指授要有時脱去羅網當
見知梅翁漢朝南昌尉手摩龍鱗言世事一
朝拂衣去不還身騎白麟翳紅鸞我今雖復
墮塵土道師何不與我語他年榮足投名山
　相逢拍手一破顏
　　　題梅仙館楊次公(傑)
天下人心愛至忠天心還與世人同自生羽
翼三清去不獨丹砂九轉功漢代變名遊越
國道家遺像立蕭公石壇正是飛昇處老鶴
一聲松檜風
　　　題梅仙觀洪龜父朋
炎靈夫其御四海無安税烏乎梅南昌脱屣
元始嵗小臣披肝膽宫掖亊嚴秘上書竟渺
茫棄擲江湖外一朝厭蝸角萬里寄鵬背向
來殺青上此事美無對到今瑶池地風露翔
孔翠仰瞻神界遊干載想生氣願爲龍鱗嬰
勿學蟬骨蜕
　　　題梅山陳闡
先生吏隱寄南昌千里來尋物外𠌇汲水尚
憐春井渫藏丹猶發夜壇光鶴歸華表人何
在犬吠深雲日自長我擬重來訪遺跡手搘
笻杖少徜徉
　　　題梅仙館朱令粹
書投北闕言無用吏隱南昌寄此間身陟九
霄歸紫府名垂千古寄青山夜壇星斗誰瞻
仰曉殿雲煙自往還幾疊高峰人罕到分明
真境異塵寰
　　　乙卯禱雨梅壇嚴令椿齡
大隱清名格帝閽真人新寵粲王言南昌補
吏官雖小北極通班道更尊諫疏不容强漢
室仙風聊復傲吴門我來物色朝元處山遶
星壇水遶杖
　　　題梅壇臨川令(吕防)
封事悠悠即掛冠蒼煙古木鎖空壇當時不
識蓬萊客秪作南昌一尉看
　　　題梅仙觀
甞讀子真傳掩巻屢長嘆如何忠正資適在
元成間危言論時政條暢窮根源直節破姦
膽憤氣衝儒冠上書輒報罷九九慚齊桓是
時公卿輩曾不爲厚顔雄文燦方册至今日
星攅深機識禍福拂衣九江千一朝棄妻子
變姓抱吴關位卑而言高自古爲尤難斯人
能保身出處何其艱繄子偶得邑駕言謁仙
壇壇側千丈松凜凛清風還壽春下新詔高
蹈翠琰刊壁間羅隠記中理極可觀當年康
樂公遊覧逼名山云何此佳蹟未被金石言
真人久悵望佇看西飛鸞
　　　題梅仙觀馬内翰(子才)
漢綱解宏紐國命移權臣太阿有神鋒顛倒
柄在人公卿雖滿前有語各自吞張禹爲帝
師此是禍亂根天子辟左右决機在一言不
爲社稜計秪乞兒女恩上方斬馬劔當時負
朱雲谷永對直言天庭策灾氛陰謀助元惡
歸各昭陽嬪豺狼自此縱白晝當路蹲先生
當是時上書叩帝閽耿耿禍福語皎皎星與
辰天門鎖九重一門萬夫屯小臣江湖心何
由逹至尊賊莽果盗國忠烈遭烹焚先生變
名姓爲卒吴市門浮雲去無蹤世人以爲仙
蓬山在何處此事且勿論但愛清風高凛凛
久益新我來拜遺像舊宅荒基存元豐發新
詔玉牒封壽春老松益勁色嵗飽霜當痕直
上絶頂壇天風吹衣巾細讀壁間書頗喜羅
隱文恨歎有鯁語使我氣益振回視飽食徒
茫茫如埃塵
　　　寄題梅壇御史蔣(之奇)
昔我承乏江西官豫章聖跡無不觀如何復
有此遺恨獨我不到梅仙壇梅仙壇在豐城
界真風爽氣埃塵外當年補尉向南昌才譽
雖高官未大漢成帝時綱紀壞先生諫書至
于再前擢王章矯曲朝戮及妻子仇黨快羣
臣知非不敢争遂令天下言爲戒烏乎此語
誠甚危譏切權强何慷慨借令觸突倖臣牙
嗜一覊單未爲害公卿大臣噤不吐彼爲私
謀安足怪正人在下吁可悲變名吴市復誰
知元豐勑書爲旌表故庵丹井存遺基壽春
真人錫顯號稱其高蹈與俗遺先生雖不遇
於昔而遇於今蒙奬飭令丞作書譽忠直潜
徳幽光燀無極
　　　題梅山天師張(景先)
作尉南昌日投書北闕頻忠言不悟主直節
恥爲臣漢室多灾異吴門念隱淪掛冠志寵
辱蒙袂出埃塵虹屈英雄氣鷗羣自在身永
懐三洞訣高謝九江春擇地開仙館看雲剪
壽巾玄臺秋步月虚室夜凝真無夢生芳草
留年養大椿碧茸香不斷青馬性偏馴太液
刀圭就中黄道路新武夷空墜馬郁木竟棲
神絳節雖朝帝靈波尚濟民一石傳舊史千
古事嚴禋瑞氣生仙藥清風付羽人壇遺金
鼎像井鎖玉華津地接洪崖府溪通劔水濱
鶴歸雲抖擻龍起石鱗皴已悟身爲患元期
德有鄰青山不忘我今日是天親
　　　題梅山(二/首)范仁仲
䄂凛摧姦劎拂霜奈何不報疏三章南昌一
尉孤忠日西漢諸王百沸湯便覓赤松爲伴
去何求青史把名揚想疑九轉丹成後憤吐
精裹訴玉皇
説到神仙事渺茫壽春亘古此靈場松邊白
隱千年鶴嶺外紅拖幾夕陽霞馭月寒時弄
影斗壇風冷夜聞香先生不必真人號自與
乾坤共久長
　　　題梅仙觀陳藏一
進了忠言隱姓名萬年香火此山靈可憐沉
醉功名者血染咸陽唤不醒
　　　題梅壇左蜀王(時彥)
梅尉孤忠揭芳名千古傳官卑奚意隱心正
即神仙敢諫憂時切爲臣願主賢旌陽稱令
尹對峙是丹泉
　　　題梅仙壇清江劉(霆午)
吏隱清風幾百年長松脩竹滿壇前漢皇若
聽三書諫未必先生便肯仙
　　　題梅壇
火德中微否未傾朝陽一疏鳳先鳴如公忠
論能旋聽彼莽姦謀未可成萬古仙名香宇
宙幾人遺臭腐公卿至今風吼松聲怒似爲
先生訴不平
　　　　　　　　　　　　王(伯範)
朝喑仗馬夕箋天漢事于今已幾年一片孤
忠應尚在定須耿耿斗牛邊
　　　宿梅仙壇張(廣涣)
夜宿梅壇境山寒萬籁空無才供吏隱有夢
憶仙翁石齒含殘雪松髯奮急風竈煙如可
䑛跨鶴問鴻濛
　　　題梅壇鍾訧
萬松護嶺與天齊中有真人舊隱棲井冷尚
留丹汞暖壇高近拜斗星低回思漢事成惆
悵浪費今人爲品題我欲從之無路去同昇
不似許仙雞
　　　　　　　　　　　　胡(發)
忠肝一點烟如月世事難將道眼看駕取雲
軿昇斗府惟遺巖壑拱仙壇
　　　遊梅壇有感臨川吴(季先)
小立仙壇挹斗箕著身高處覺天低南昌吏
隠清風在唤醒時人局面迷
　　　賡梅山壁間韻古盱鄧(夢杰)
愧我身名墮褐冠無因安得到仙壇子真雖
隱名難隱萬古高風凜凜寒
　　　題梅山東嘉趙(必橦)
一隠吴門訪此山深憐漢鼎尚多艱片言倘
得回天聽未必仙名滿世間
　　　題梅壇曹(仙家)
漢代梅君此鍊丹古壇翠駁蘚花斑目窮鳥
道青天遠榻轉松陰白日閑煙隔樓臺分象
外風吹鍾磬落人間不知乘詔冲昇後幾度
飛鸞到舊山
　　　　　　　　　　　　新昌張(異)
上疏歸來日已西山中旋製薜蘿衣謀身豈
爲金丹祕去國應知火祚移風露滿林蟬幾
蜕松杉遶屋鶴孤飛瓣香僕僕非公願自有
忠誠天地知
古樹枯藤知幾年衣冠來此豈徒然波濤平
地難回首風雨深山旦熟眠吾道有靈終用
世此心無愧可通天功名分定從吾好未許
驅馳效執鞭
　　　立春寄梅壇楊逸老范(太中)
仕路磋跎又見春區區深厭走紅塵未能解
脱無窮事長憶逍遥自在人瓦缶汲泉朝灌
藥明衣濛露夜朝真灑然物外清虚境呼吸
淳元飬氣神
　　　題梅壇毛慶甫雲悦樓蕭泰來
樓立梅峰最上頭日隨元氣與浮游道心快
活雲心似飛去飛來得自由
一收二百里間雲詩几琴窗總向君獨樂何
如同樂好闌子欠著老夫分
　　　題梅山雲悦樓約山朱(行父)
和衣高卧白雲堆門倩雲封不妄開留向山
中自娱悦莫教一片岀山來
　　　　　　　　　　　　自堂陳(杰)
白衣蒼狗無情物翻手悲懽變古今輸與道
人長快活看渠超滅不關心
　　　　　　　　　　　　後林李(義山)
雲本無心悦者誰華陽去後少人知欲分半
席無因到一片飛來是覓詩
　　　　　　　　　　　　蜀人王(時彦)
一生活計一身閑日與白雲相往還五百年
間知此味華山去後到梅山
　　　　　　　　　　　　林隱羅(水之)
曾讀楊詩識懶雲只今雲悦即雲孫龍無怒
色常歸匣鶴有懽顔獨守門春態樂尋吟客
伴心閑喜共野人言要知出岫晴方好樓外
濛濛煙雨昏
　　　　　　　　　　　　初堂胡(宏子)
世人之所悦多在紛華間毛仙得趣處白雲
滿青山飛樓俯空曠登眺長怡顏迹與雲俱
高心與雲俱閑八極梅真人乘雲相往還我
亦懶出岫時歸坐雲關清吟抱幽獨何當共
凭闌
　　　　　　　　　　　　崔(次周)
仙人好樓居天上多瓊樓祥氛結紫炁磅礴
常周流道人仙之裔居然梅山頭山頭聳百
尺日與雲從游静嘿觀内景繚繞雲氣浮軒
豁挹西爽天净雲影收倚闌暢今情筆硯雲
煙稠領客譚又玄滿吸雲腴甌不用分半間
盤結任相謬怡然自可悦澹然亦何求悦則
動静隨呼吸聽去留我欲乘之叩太虚相與
上下追仙斿鞭鸞笞鳳汗漫去下視八表揮
斥淩九州
　　　　　　　　　　　　鍾(訧)
我匪悦雲雲悦我雲兮與我一無心知君只
愛雲中隱不肯岀山無處尋
　　　　　　　　　　　　李(君式)
無心出岫道人閒身在虚無飄緲間可惜雲
霓人在望捲將雲雨入梅山
　　　題梅山薛(脩竹)
薜荔壇高秋十分漢時笙鶴杳無聞平明一
覺西風夢吹落人間半是雲
梅仙觀記
