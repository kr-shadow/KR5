#+TITLE: 玄宗直指萬法同歸--牧常晁
#+DATE: 2016-06-11 12:27:15
#+SOURCE: github.com/kanripo/KR5d0089 master 709ee1c5                
玄宗直指萬法同歸卷之一下三
　　　　建安仰山道院牧常晁撰
　　　　門人一山黄本仁編
　　　　　　此純然性理即太極有中
　　　　　　之眞無無名天地之始也
　　　　　　此理氣混沌即无極无中
　　　　　　之妙有有名萬物之母也
　　　无極太極圖序
无極者无所至至之謂也又无中之眞无也
一元无象二炁未萌空洞玄虛寂然不動此
無名天地之始也后世强曰无極曰太易因
靜極而後生乎動動而不已生乎炁炁理混
沌三才由是而胚育變化之道生矣此有名
萬物之母也故謂太極經曰易有太極是生
兩儀易者无極也由无極而有太極由太極
而有乾坤乾離而日生焉坤坎而月生焉四
象立而八卦列陰陽合而男女生人倫由是
始也離震而坎兌晝夜由是以分四序由是
以運也故在天成象在地成形結而不散者
爲山嶽融而不滯者爲江河抽地陸者爲草
木潜淵藪者爲鱗介走者曰毛飛者曰羽由
是寒燠相因濕燥相感情僞以交精氣以接
蠢動含靈之屬有生無識之類生生而不可
已也
　　　論无極妙有
无極太極之眞无也太極无極之妙有也眞
无者性之始也妙有者炁之始也妙有胚混
先成乾　象兩乾以爲坤　乾坤既立人倫
萬物由是以生性命之道立矣至於均四象
布五行環八卦導三元成代謝迭興衰是特
陰陽二氣之流運者也而无極之本無加損
焉在太極上寂無形變在二儀之下不與物
遷其曰太易太初太素太始其名異其道一
也然而太極受命於无極乾坤受命於太極
人物受命於乾坤即一貫也非无極外生太
極太極外生乾坤乾坤外生人物始於理之
眞無成於炁之妙有也
　　　論无極太極即理炁
无極者純然理之謂也蓋有是理而後有是
炁理炁混沌是名太極此有名萬物之母也
至於三才立萬物生理之均物謂之性氣之
付物謂之命原人物性命即天地間之理炁
也天地間理炁人物得之爲性命也始則理
炁混然太極終則天地具乎理炁理於炁不
獨存炁於理無奇立與三才萬物相爲而無
終者理炁也然理之體靜而形虛炁之機動
而形靜靜而虛者道也動而形者器也始於
无極成於太極分爲兩儀散爲萬類而理與
炁未始乎離未始乎息亦未始乎加損也
　　　性命之源
太極無形肇生乎一一𣂔爲水火之數彰焉
一與二偶乾體乃成是爲性命陰陽之本初
人倫萬物之資始也由是中分乾　以爲坤
　兩儀立而四象峙八卦列而晝夜交自乾
元始判性命遂分易曰乾道變化各正性命
蓋乾道未分水火所以自具也至於乾道變
化分以爲坤萬物得乾坤所分之炁各正乎
性命以生此乾元降本品物流形也故全於
乾者爲陽分於坤者爲陰陰陽之立品物資
之以生得乎乾之具者曰性得乎坤之分者
日命得乎水之一爲精得乎火之二爲神得
乎性命精神之具者曰道也○水一火二合
而爲乾此乾元自具水火之妙也元命本性
之始也至於分一爲二則一體無而二體有
合而爲一則一體有而二體無此有無之互
爲變化者也故大道以無爲體以有爲用所
以无極即太極之眞无太極即无極之妙有
故乾之始者本無因一立以成象坤之始者
本無因乾分以成形分合有無此生陰陽萬
物之大本也○乾元水火陰陽性命精神之
自具也故乾性於道人性於乾合乾而順坤
成性而復命也乾分爲坤坤合復乾二體分
合性命乃全故伯陽修仙叅同以易謂性命
不過乾坤也精神不過坎離也乾坤坎離不
過一也一者不過太極也太極不過无極也
一之未形太極之無始也一之既立太極之
有始也無始者性之始也有始者命之始也
合乎二始乾道乃成性始乎無虛靈知覺生
焉命始乎有流行生滅繫焉有無之對動靜
之交變化之道立矣然一體包二乾體包坤
不俟其變水火陰陽備矣能一太極以全乾
元合無形而包二始者其聖元合元形而包
二始者其聖人事業乎
性理神炁命序
道在太極前謂性性在天地間謂理理之妙
覺之謂神神之虛靈合乎炁炁之付物之謂
命易曰寂然不動者性之體也感而遂通者
神之用也性於物無所不至理於物無所不
公神於物無所不應炁於物無所不成本然
無爲者性也物之均具者理也玄通妙覺者
神也運行不息者炁也本乎性順乎理存乎
神炁以生者命也
　　　萬法歸一圖說
一者萬法之母也故兩一成二兩二成四重
四成八重八十六合爲三十二重三十二爲
六十四六十四成三百八十四除乾坤坎離
二十有四正得三百六十以應一朞也故乾
之策二百一十六坤之策一百四十四合乾
坤之策其有萬千五百二十故一數成乎一
物一物具乎一法一法之中復生諸法總而
言之曰萬其始也依一立名依名立義依義
立事依事立能依能立職依職立用依用立
功依功立異依異立竒依竒立是依是立非
是非既立於愚别智於否别通於多别少於
少别衆於同别異於等别差於中别偏於正
别邪於大别細於精别粗積而襲之因而重
之自此以往雖巧歷不能得也三千八萬隨
事訓名皆事物之交錯人心之變通也无極
之始惡有是哉智者必總萬法而一之還其
原而反其本也一之既復萬法旋元故聖人
一以貫之曰萬物雖多其治一也苟非一以
貫之直乎萬又萬矣
　　　一齊萬法
夫萬法之於天下也以滄海爲口黄河爲舌
不能盡辯其是非崑崙爲筆青天爲紙不能
盡寫其情狀世愈下而法愈變人愈詭而道
愈乖故一源纔動萬法交馳猶雨挫群叢風
號衆竅紛紛焉擾擾焉莫知能禦也雖使犧
軒重立法瞿聃再談玄不能抑其既動之源
也其萬法之多萬法之廣有以智慮而窮之
是以不齊而齊其不齊也齊之者何一而已
矣一之者何會其極以歸其極也然萬法虛
假一亦妄生一之不動則萬法無生吾將一
以貫乎萬法同乎彼我侔乎天地惡得不齊
者哉謂一不可反法不可齊者未悟可齊之
理也
　　　　　　　　　　　三乘四果
　　　　　　　　　　　凡釋學者
　　　　　　　　　　　百家諸子
　　　　　　　　　　　凡儒學者
　　　　　　　　　　　三界羣仙
　　　　　　　　　　　凡道學者

　　　三教同元譬說
窮理治天下莫大於儒性超生死莫大於釋
復命御三才莫大於道夫三家者同一太極
共一性理鼎立於華夷之間均以教育爲心
也其元同其爲思其納衆理也由郭之納衆
庶也海之納百川也鼎之納衆味也身之納
九竅也天地之納萬物也貴乎靜不貴乎動
貴乎清不貴乎濁靜則萬慮不生動則萬機
俱作清則神明萃集濁則癡暗混凝官天地
府萬物會精神調六炁莫不由乎心之所以
用也古人無能名之故爲之字以此下象三
才萬法




全於无極之謂性分於太極之謂命道所當
然之謂理包括衆理之謂心心者也緫萬法
而言之其形廣大其體虛无妙覺玄通包含
萬有初無善惡小大之名由人物所以用也
用其末異者後世異之所以異也譬兄弟三

人同一父母所生不幸父母早世兄弟離流
他國及其長也承嗣三家各變其姓氏三家
之君忽有民土之爭其三人各緫絶世之智
出奇運軍擁將調兵遇於中原之野或攻於
左或攻於右或攻於中雖復鋒鏑以交兵刃
以接終自不能相下何哉蓋其力齊智等勝
負所以難分也有識者曰昔同父母今者寇
讎爲之奈何雖欲解其兵釋其患和其光同
其塵盡其心智心在天爲天心在地爲人心
在天下爲天下心在萬物爲萬物心不過一
心也舍其物而得其名心本無常隨用爲常
心本無度隨用爲度心本無動隨用爲動心
本無思隨用爲思用其善者爲善心用其惡
者爲惡心用其小者爲小心用其大者爲大
心以此心象郛郭也由是知心之宰衆理者
也
　　　性命身混合圖說



性者元神之妙也萬物莫不均得之其體至

靜至虛至玄在聖不增在愚不減在古不變
在今不移天下之動不能動其動天下之至
不能至其至此所以爲性也命者元炁之正
也炁之與物謂之命又令也令之爲人奉行
天地之情性也在物則在窮通在理本無生
死萬物無常此形器之物於分限者也而元
命未嘗斷續焉以不召而行所以謂命也身
者令根本也始於無形因縁父母而成其象
實受天地之正炁故肖天地以爲形眼視耳
聽鼻嗅舌談意知情識手執足蹈此所以爲
身也非身則性命無所寄非性命則身無所
主混而合之曰人明其性者曰道夫寳身命
而不寳其性者特炁息寄於一物耳或曰身
無常命有限身命不存神安在哉曰是身假
物也終久必還是命流行也物於生滅有身
則合而爲人炁散則歸之於道聖人外身而
身存元神元命曷嘗喪焉若離身求命求性
是外水而求魚龍外天而求日月也
　　　牛車寳諭身性命說




夫性人之所性也物無不均有之身者人之
本也性命之所寄也命者炁之序也生生之
所由也受天命以爲人奉行天地之情性也
身非命不能立其本命非身無由存其生性
非身命不能寄之以靈成之以善此三者不
能須臾離乎本也今借寳諭乎性車諭乎身
牛諭乎命寳者貴重之物也車者容載之物
也牛者承行之物也夫以寳載車然後駕之
以牛故牛行車行寳在其上矣牛能行不能
載車能載不能行寳雖貴非牛與車亦不載
矣故牛非車則無所運車非寳則無所載故
寳逸而牛車實勞矣夫車假合之物因牛行
道因寳而載非假合必不能相爲其用也况
假合者終久必離奉行者終久必弊猶牛終
死車終破也寳非假合故得獨存焉由此觀
之身之亡有生之常也命之窮流行之常也
不與身命俱亡者惟性理也今不明其性是
去寳不取也不知命是去牛不駕也不修身
是去車不用也至於牛死車破寳亡悲夫
　　　陰陽以靜爲主說
陽動陰靜陽清陰濁世所共知至以靜爲主
則世不知之矣夫太極之體本乎靜其動者
依乎靜然後而動非先以之靜故不能繼之
以動三才之道是以靜者爲動者之主矣況
靜而生性動而生炁靜而生仁動而生智天
下之事莫不由動之所以生也今謂陽動其
所本必靜陰濁其所本必清靜爲動之體動
爲靜之用也由此觀之靜者逸而動者勞靜
者尊而動者卑苟非靜何以一天下之動也
非清無以明天下之濁故聖人取至靜以爲
道非賤陽而貴陰也取乎太極之始也夫天
雖動而有動中之靜地雖靜而有靜中之動
天非靜故不能應萬物之情地非動故不能
發萬物之生故乾之中陰爲離日象也坤之
中陽爲坎月象也是陽必以靜爲體陰必以
動爲基也天體靜所以剛而愈徤地體動所
以生而不息故天地常應常靜之妙也陽動
陰靜天地之正體也陽清陰濁天地之正形
也陽剛陰柔天地之正理也陽尊陰卑天地
之正位也一起一伏陰陽之升降也一住一
來陰陽之代謝也一晝一夜陰陽之明晦也
一寒一暑陰陽之推遷也至於充塞兩間之
不變周游六虛之不移窮之不見其終推之
不見其始寂然不動靜體本然者此又非陰
陽之形寒暑之炁可以測也
　　　佛氏卐字心輪圖說
　　　　　　　　　陳遁齋曰此圖甚妙
　　　　　　　　　由釋氏之閫奥造儒
　　　　　　　　　者之門庭從前大善
　　　　　　　　　知識開示未嘗及此
佛氏以卐字書于胸中者表法也謂其如輪
兩相交互均於四象齊爲八卦交爲經緯互
爲始終會於中爲五行爲五常五炁五戒在
經爲四句在人爲四大陰陽性命道德仁義
精神䰟𩲸汞鉛龍虎乾離坤坎之妙莫不均

於其中也其進亦平其退亦平順可行逆可
行可以四五可以八九縱亦無窮横亦無窮
天人之理無不該載所以佛氏書之於胸象
法輪於心中轉運不已也其音曰萬言萬物
莫不由是道也推其本乃十字也始於一成
於五圓於十包於萬卐字乃十字委曲也曲
直兩通之義也所以華嚴經自始及末每事
舉十取其上下平等體用互换無欠無餘無
高無下猶應輪寳藏周匝莊嚴一切義理無
不宗之意義甚深非言可盡
　　　中庸　眞常　常住
無過不及之謂中不易不偏之謂庸中也者
兩儀間之極則也人心中之極理也庸也者
天下獨存之至也古今不變之常也在釋氏
之謂常住在太上之謂眞常常住者不變故
不遷流之義也眞常者不妄亂不更易之義
也堯舜以之而揖讓孔孟以之而授受釋氏
以之化萬類太上用之御三才即此道也夫
中庸儒者之極道也常住釋氏之極道也眞
常太上之極道也因時有古今道有升降故
體同用異也非聖人命理之所以殊焉
　　　聖人特施設不同說
太極之道始之於性終之於命三才之立無
過此也萬物之生不出是也況兩儀之大風
土之殊人物之衆各秉乎性命以生品類雖
異太極未始不同也故釋氏用之以化天下
復本性老氏用之以化天下復元炁儒氏用
之以化天下復元命非性無以明大道之妙
非炁無以彰太極之原非命無以行教化之
大此三者超形器復炁母正大倫天人之本
也三才不能須臾離之是故取之有體用得
之有先後非所謂過與不及也窮其始終釋
即道也道即儒也今謂釋之寂滅不近人情
道之清虛不足以治天下儒之名義不足以
超生死是各執其一偏於得失之間耳聖人
之理一而已矣非有淺深之間哉用之於天
下特施設之不同也
　　　人能常清靜天地悉皆歸
常者不變易也清者天之性靜者地之性也
天地之理貴常是以取之爲道也且天非清
故不能極其高而垂萬象地非靜故不能厚
其下而載其萬物其德不常則天可傾也地
可陷也日可冷也月可熱也四時可顚倒也
萬物可錯雜也惟其常故能於萬物古今不
遷變焉況人肖天地爲形合陰陽爲命禀受
一靈之妙常自清靜秪爲無明煩惱之所汨
没愛欲昏亂之所牽纏由是其常汨其清動
其靜故不能與天地同其久大道合其眞也
誠能契其常合其清靜天地敢不悉其妙而
歸之哉
　　　度人經元始寳珠說
元始者大无空洞之首也出乎太極之上居
乎九炁之先其炁降爲乾分爲坤合爲人三
光五行四序八卦莫不由玄元始三炁之所
立也易曰大哉乾元萬物資始本乎是矣夫
元始一炁至清靜至虛无至無爲至精一是
爲萬道之宗萬靈之本萬化之首萬物之根
本無名言故天尊假名言而名言之經曰元
始天尊懸一寳珠大如黍米於空玄之中寂
無遺響此經一段乃天尊開方設便引化群
生言之各有所表者也夫寳珠者玄牝之一
竅也眞空之妙有也水火乾元之本也萬靈
之性智也居於空玄之中空者表來處本無
也玄者表無中生有也去地五丈者表五行
大衍之圓數也木火土金水之一貫也五屬
土居中央統攝坎離震兌之四象也此珠必
去地五丈高無過踰低無不及表玄牝一竅
始出於五行之首終居於五炁之中也元始
登引天眞大神等俱入寶珠之中此表一炁
之微含吐十虛範圍三極細無不入大無不
包也天人仰看惟見勃勃從珠口中入此表
玄牝一竅爲衆妙之門也元始以一眞之妙
汲引群生從如是妙門而入也既入珠口不
知所在此表群生同此妙門而歸由是智遊
於冲漠性合於太虛故曰不知所在也是以
國人覩寳珠之妙咸悟元始之道故得塵勞
廓散心地悉復平正也夫心珠廣大空洞無
形三才萬物莫不均入是珠既入於理夫復
何言故曰說經都竟也元始以無說而說衆
眞以無問而聞各悟眞理反本還源故曰諸
天復位也智性玄微非聲非色悟之則法界
全彰迷之則秋毫不覩故曰寂無遺響也故
太上始以寳珠之微示其心跡終以寂無遺
響以會其虛無此妙有眞空之全體无无不
无之全機聖人之㫖玄妙難通必施方便以
示群生使之自求自得之也故先由珠口如
是而入衆眞從之開悟人天必由此門而入
也然群生之身數懷寳自古及今初無變易
非但元始獨有是珠也懷其寳迷其邦得其
門者鮮矣且萬法之多萬言之廣一珠足以
包之珠之外經亦奚庸哉讚曰元始入珠珠
之元始元始與珠一而已矣說經都畢萬法
歸一視聽無同混淪太極
　　　儒家四句偈
人心惟危浮妄不停感思易入馳紛競得趨
欲徇情逐物動而難安謂之人心道心惟微
體之至靜幽遠難明理悟則存情揆莫測不
可得而視聽謂之道心
惟精惟一以危即微止動歸靜人心道心極
至純粹毫髮私欲無雜謂之精一
允執厥中危微之心極于精一持爲日用罔
不合理無有偏倚之伏之患謂之執中
　　　道家四句偈
視不見我内觀其心心無其心外觀其形形
無其形融妙虛寂不可以情知意識名曰視
不見我
聽不得聞反聽自心湛然虛寂了無聲色猶
元始於寳珠之中說經都竟倏忽之間寂無
遺響名曰聽不得聞
離種種邊不著邪見不墮偏執無過不及之
患離去一切邊傍立於至中之中名曰離種
種邊
名爲妙道無我無聞無邊無内形容不及聲
色無干出於視聽名之外名爲妙道
　　　佛家四句偈
不立文字心由自悟文不在斯道本見成理
無修證豈言教之所能述故曰不立文字
教外單傳學於無學以心契心得意忘言取
悟爲則出乎言辭之表曰教外單傳
直指人心惟此心宗至簡至易不由蹊徑不
涉典章一悟頓生本原曰直指人心
見性成佛覺性眞體極乎空寂精識本心妙
臻至理理然明白洞達故曰見性成佛
右金剛經曰若人以恒河沙等身命布施不
若持此經中四句偈意謂不達佛理以身命
布施但得有爲之福不如受持經中之妙見
性成佛也四句者至少之義也若識得破天
下無多經可看無多書可讀故於三教爲撮
其要語依金剛經名曰四句偈
玄宗直指萬法同歸卷之一
玄宗直指萬法同歸卷之二下四
　　　　建安仰山道院牧常晁撰
　　　　門人一山黄本仁編
　　　常應常靜解
夫天體本靜應之以日月雲霞地體本靜應
之以江河萬物四序本靜應之以春夏秋冬
人心本靜應之以喜怒哀樂凡有一靜則有
一應靜者主也應者賔也靜者君也應者臣
也靜爲内體應爲外用是以聖人之心常不
易而應乎萬物之情常不動應乎萬物之變
雖與萬物接應而此心未始逐萬物而遷動
也故能爲萬物之主焉雖日應萬機曾不損
乎毫釐太上執此以御三才萬物也常應常
靜聖人之至德乎天地之眞心乎學者之日
用緊要切不可放過也
　　　解谷神不死章
无極爲太極之谷太極爲天地之谷天地爲
萬物之谷人心爲衆理之谷谷者納物而不
盈呼聲而能應象乎人心也神者天地間之
至理人心中之至妙此神知覺虛靈與心相
應猶谷之應乎聲也三才有休否此神无歇
滅故曰不死也是謂玄牝玄者天地之始象
牝者至靜之眞體三才未立四象未生是道
已具曰有物混成先天地生即此也曰太極
曰性命曰鉛汞曰水火無非玄牝異名之妙
也玄牝之門是爲天地根玄牝一竅乾坤之
根蔕也衆道由此而出三才由此而生或以
口鼻呼吸往來清濁爲說是亦道也但不得
谷神之妙矣綿綿若存用之不勤綿綿者無
終之義也謂谷之有神不斷不滅劫火洞燃
而不壞二儀變易以常存人能用之不急於
勤不荒于怠故可與道相爲無窮也
　　　性宗命宗同體說
世謂禪學爲性宗禪者梵曰禪那此翻曰靜
慮以清心澄神靜念息慮爲本以忘形去累
止欲離貪爲宗在身爲戒在心爲定在性爲
慧禪宗以戒定慧爲第一義命者太極混沌
中元命之命也以無爲自然妙有清虛爲本
以專氣致柔抱元守一爲宗在腎曰精在身
曰氣在心曰神命宗以精氣神爲第一義戒
定慧即精氣神也戒以養精定以養氣慧以
養神非戒則不能生定非定則不能生慧戒
不立則精喪亡定不全則氣流散慧不生則
神凋竭故戒定慧依精氣神而立精氣神依
戒定慧以全三教聖賢不能去此六字而成
道者今之學釋者則曰本來無一物何用精
氣神也學道者則曰吾有精氣神存何待戒
定慧爲此皆不明根本妄自分别所以學者
如牛毛成者如麟角悲夫
　　　解金剛經一合相理分
夫有合相之者天地萬萬物也無相之合者
如來性理也萬萬之合莫逃乎身命陰陽性
理之合不越乎眞空妙有分云一合相理者
相者事物也理者性理也凡貌象炁質之物
宥于天地之間者莫不合乎數當乎理也至
于蜎飛蝡動之屬有情無想之類孰能逃乎
一合之相矣故如來說法必自有相而至于
無相謂一切衆生必固相而後顯理也非相
則眞空之理無所明非理則妙有之機何所
發故以相明乎理以理合乎相欲使衆生即
色即空即心即佛也經云如來如說三千大
千世界即非世界顯名世界解云此言天地
一合相世界若此其大也蓋太極未形時即
無此世界大塊既判後是名世界也經云若
世界實有者即是一合相解云元始之際本
無一合之形今實有世界不過一合相也蓋
天與地合日與月合陰與陽合男與女合其
餘不言可知是名一合相解云如來眞性本
無名相不過假權就實借有明無隨順世間
名一合相也一合相者即是不可說解云然
此一合乃眞空與妙有合也衆生與佛性合
也老子謂神形俱妙此也千聖不傳故曰不
可說也但凡夫之貪著其事解凡夫不明佛
性但與世界塵勞煩惱爲合貪求無厭著相
不解事事執迷不能省悟使一靈眞性流浪
生死出入韜迴皆貪著其事也諸經之解爲
爲不同如來之㫖遂成訛舛經中明白若世
界實有者即是一合相見得形炁之合明矣
又破曰即非一合相此性理之合明矣謹解
半章發明後學云耳
　　　解老子貴生章
經出生入死生之徒十有三死之徒十有三
人之生動之死地十有三解生猶日之出也
死猶日之没也莊子云死生如夜旦此也十
有三者乃長生沐浴冠帶臨官帝旺衰病死
墓胞胎養此十二事兼吾之身共十三也凡
萬物始而復終之道陰陽往而復反之理人
物盛衰死生之數在坤卦爲復在乾卦爲姤
陰陽消長寒暑推遷造化相爲無窮者此也
凡有生之徒必循此而生又循此而死今生
動至於死亡之地其盛衰存亡之跡亦不能
逃此十三徒之數有能逃此數者其惟聖人
乎釋氏之生老病死亦本於此其所謂韜迴
者此三三徒歟經夫何故以其生生之厚解
萬物無生故得無死既有生則必有死有死
則必有生此天地間必然之理也今不能免
乎十三徒之患者爲萬物生生之情不已也
既厚於有生何得免乎死也老君恐世人不
明出生入死之理故設問曰夫何故又自答
曰以其求生生之道甚厚不能至於無死之
地所以未免乎十三徒之生死今欲不與此
徒爲伍者則當出五行生死之外可也經善
攝生者陸行不避兕虎入軍不避甲兵兕無
所投其角虎無所措其爪兵無所容其刃夫
何故以其無死地也解既厚於有生則當其
攝衛養生之術順其生旺興衰之數明其死
生出入之機修其身養其氣固其精存其神
黜聰明屏嗜慾使七情不擾於内六塵不擾
於外不奔走於名利之場故陸行不避乎虎
兕也危邦不入亂邦不居不徇身欲不爲禍
先故入軍不待避乎甲兵也故善攝其生必
洗心蔵宻忘物忘形使乎六欲之兕虎無所
投措其爪角三毒之甲兵無所容頓其鋒刃
神形俱妙與道合眞故曰無死地也又曰聖
人能外形骸不與十三徒爲侣故物不能爲
之害世不能爲之患老君曰吾所有大患者
爲吾有身若吾無身何患之有以其無身故
能無死地也諸家解義各以九竅四肢七情
六慾或言水六火七或言六根四大三毒爲
十三似與經㫖不相侔合今特解此發明後
學
　　　若嬰兒之未孩
嬰兒者未出胞胎也出乎胞胎謂之孩也嬰
兒在母腹中惟抱一團和氣喜怒哀樂之情
未發見聞知覺之性未萌也出母之胎便有
喜怒哀樂之情見聞知覺之心故不足以況
於道也古人曰温養子珠保養太和又曰聖
胎道胎胎仙胎息未嘗言出胞胎也三教聖
賢泏養之術孰能越此老子抱元守一專炁
致柔釋氏之宴寂顔子之坐忘止是嬰兒
　　　二極中說
无極无中之中也太極至中之中也寂然不
動元炁總禽之首也不可得以狀之即無偏
倚流伏過踰不及之患是爲乾元之始萬物
之根也極名雖異而中不異也三才萬物不
能須臾者離此中也至于喜怒哀樂之未發
此中者在儒謂之精一又謂存神在老謂之
抱元又曰守一在釋謂之禪定又曰寂觀是
皆人心固有之中也以我固有之中合乎二
極本然之中則天地物我同乎一體物我既
同一元中寂故不見有起滅不見有流滯不
見有去來不見有偏𠋣若然者故可齊萬物
一生死立於至中之中也
　　　坐忘說
坐者止動也忘者息念也非坐則不能止其
役非忘則不能息其思役不止則神不靜思
不息則心不寧非止形息役靜慮忘思不可
得而有此道也故古人立止觀二法對治散
昏二病止者止其散即散歸於定觀者觀其
昏即昏復於慧非定力不能止其散非返照
不能明其昏古之上士莫不由此而求之所
以顔回惰肢體黜聦明離形去智同於大通
子棋隱几而坐喪乎吾我明道坐如泥塑人
許君曰靜定棲神無生雜想廣成子曰毋視
毋聽抱神以靜西王母曰無勞汝形毋摇汝
精靈山六載少室九年又有脇不至席身不
離座身心不動入乎大寂釋門若此者甚衆
不過止散而照昏也不假坐養聖胎何以克
成定慧大事明了任意逍遥事若未明不宜
廢坐雖然冥頑兀坐又謂鬼窟黑山外靜内
動名曰坐馳若此謂之坐忘又不可也
　　　降伏其心說
人心最老最險易於動摇瞬息之間遍歷萬
物其貪也猶虎狼鷹鷂其毒也猶蝮蝎蚖虵
縱之則萬騎奔風放之則群猴擲樹其中物
也如戈矛劒劎戟其用謀也如羅網鈎錐享千
鐘利禄不以爲足居九層樓閣不以爲榮萬
物皆可測其情惟人心不可得而測也今以
何者而降伏之必也先之以知足繼之以毒
抑其縱歛其放散其戈戟去其網罛忘其富
貴一其馳散靜其念慮割其恩怨喜怒哀樂
寢而不發顛倒夢想默而遠離六欲不興七
情不繆世間一切理事境界併不掛懷若月
停止水雲散太虛無爲自然如如不動若此
可爲降伏也猶外敵之降於中國群臣之伏
太君然後安危保險棄甲揩兵六欲不生三
毒消滅此心天下之太平也
　　　仰山襌房座右銘
　　　　　　慈悲(慈救衆生　/悲於一切)
　
　　戒(隄防衆欲/禁欲百非)
　　　　　　　　　　　　　　　　　　(五陰廓落)
　　　　　　　布施(惠濟貧窮/廣施陰德)　(五藴皆空便爲菩薩)
　　　　　　　　　　　　　　　　　　(一性圓明)
　　　　　　　　　　　　　　　　　(佛道者心)
　　(大圖智鏡)　　　　　　　(佛即是心即心定佛)　　　
　　　　　　　　　　　　　　　　　(諒不由他)
　　　　　慧(反觀自心/照彼昏昧)無貪(貪愛若滅/煩惱自無)
　　
　　　　　　　　　　　　　　　　(道不遠人)
　　(耳等眞空)　　　　　　(人能弘道非道弘人)
　　　　　　　　　　　　　　　　(弘之在我)

　　　　　　　　精進(書夜孜孜識塵清靜/善念不退六根清净即同如來)
　　　　　　　　　　　　　　　　　　(法身獨露)
　　　　　　　　　　　　　　　　　　　　

　　　定(安心止散/靜慮澄神)
　　　
　　　　　　　　　　　　　　　　(日用中間)
　　　　　　　　　　　　(知覺見聞無非妙用)
　　　　　　忍辱(能忍其辱/福德日生)　　　　(頭頭具足)
　　　　　　　　　　　　　　　　(塵勞不礙)
　　　　　　　　　　　　(塞則煩惱通則菩薩)
　　　　　　　　　　　　　　　　(覺性現前)
即此身心爲佛法休從外象推尋明之無古
亦無仐大圓平等智即是本來心戒定慧根
須决定貪嗔煩惱無侵六塵五藴緫邪陰若
人如是會大地變黄金惟此法門爲最直明
心見性爲先如來一大事因縁了明眞的意
即便是金仙布施慈悲兼忍辱無貪精準常
然運情平等倘無偏此心如不昧臘月火中
蓮知覺見聞皆妙用住行坐卧如如朝昏百
刻莫虛拘物情如不著此即是工夫無我無
人無住相眞然委鑒玄虛圓明具足了無餘
竿頭須進步午夜月輪孤
仰山丹房座左銘
　　　　　　　　　　　　　　　　　　　(陰陽停合)
　　　　　　　　　　　(和而不流即是沐浴薰蒸四肢)
　　　　　　鼻(調息漸香/魄守在肺)
　　　　　　　　　　　　　　　　　　　(調理中合)
　　　　　　　　　　　(綿綿若存即是火候含光默默)
　　　炁(知雄守雌/元炁常存)
　　　　
　　　　　　　　　　　　　　　　　　　(都攝六根)
　　　　　　眼(含光隱景五炁朝元即是採藥總歸無念/魂守在肝)
　　　　　　　
　　　　　　　　　　　　　　　　　　　
　　　　　　　　　　　　　　　　　　　　　(負陰抱陽)
　　　　　　　　　　　　　　(娘生之身即是丹鑪盡在吾身)
　(玄牝之门/天在之根)神(含眞抱一/元神自居)脾(停思息慮/意守在脾)
　　　　　　　　　　　　　　(日用之心即是金鼎烹鍊汞鉛)
　　　　　　　　　　　　　　　　　　　　　(不離方寸)
　　　　　　耳(絶音止聽/精存在肾)　　　　　　(　戢精炁神)
　　　　　　　　　　(三花結葉即是丹頭融成一片)
　　　精(知白守黑/元精不散)
　　　　　
　　　　　　　　　　　　　　　　　　　(十二時中)
　　　　　　　　　　　(時時不怠即是工夫心常如一)
　　　口(神守在心/薄味寡言)
　　　　　　　　　　
　　　　　　　　　　　　　　(毫髪思念)
　　　　　　(圓而無漏即是固濟)
　　　　　　　　　　　　　　(不擾靈臺)
但把心爲汞鼎便作鉛鑪汞鉛二味結玄珠
一粒大明如黍米意馬纔奔汞失心猿微動
鉛枯若能過住十三徒生死何干吾事魂魄
精神意識色身香味爲徒都將一炁貫玄珠
收入中華國土玄圃淨夷精徹心田平治荒
蕪大丹煩赫耀冰壺獨露堂堂誰侣精乃生
神之本炁爲養命之根三般結就合乾坤斗
柄周天輪轉子夜起從海角午初流下崑崙

金烏玉兔兩停輪照見皆空五藴
　　　眞道不傳
天下之術可傳道不可傳也術可說道不可
說也老君曰道可道非常道名可名非常名
道本無文何言可說道本空寂何物可傳必
須自得於心然後引師之說證我悟處言行
符合即師度我也師者華表也衆人不由其
道非華表之咎師能印其是非不能同使之
得道也金剛經云若言如來度衆生者即有
我人衆生壽者相言衆生之性本自圓成我
惟啓悟之也使人明理自度若言我能度者
我即著世間之名相也老君亦曰眞常之道
悟者自得亦未曾言能度之近之學者趨竒
慕怪謂彼能出神此能通聖或見地獄或遊
天堂或言神與之交或言鬼報之夢惑人以
禍福詐人以吉凶休糧爲觀夜行爲之定飲
酒啖肉爲之養精曲背垂頭爲之坐圜妄想
爲之禪顚倒爲之佛數氣息爲之命認識神
爲之性至有祼形赤體服炁採陰陽弄胞元
穢荒婬觸邪僻言有不可問者爲之祕宻曲
躬稽首稱爲弟子不可勝言善知識不該竒
怪者見之不敬語之不愛指瑕斥庇喧傳毁
謗悲夫世之宜假不宜眞乎道有可傳皆爲
之術心有可取亦謂之妄不從自得而從外
求者非曰眞道故曰術可傳也
　　　人直畜說
人之生也其形必直畜之生也其形必横直
者肖天地之形爲形也横者反天地之形爲
形也肖天地爲形者奉行天地之情性也反
天地爲形者供奉人道之享用也羽毛鱗介
之屬莫不爲横其身焉横其身者横其性狼
虎鷹梟蚖蛇蛟𧊜天地間凶獰貪嗔之類是
也人則直首方足厚背寬腹佩服於道德串
帶於仁義所以貴居萬物之上也然直其身
直其道也故能以直用心以直治民以直事
君三才之中直者王也(三字中/直落也)孔子曰人之
生也直凡直其身心者人類也横其身心者
畜類也世之不横其身心者鮮矣
　　　接木說
花木之樹極多其色不可眼其味不可曰者
皆爲常木雖然亦有博接之道也當其芽糵
之始萌良工剪去其常梢博之以嘉梗周之
以草按固之以泥塗然後條風吹之膏澤潤
之則新條發於舊梢之上向之酸澀者易爲
甘美常木易爲竒葩色可以眼味可以口衆
人莫不悅其美而嘗其實也由此觀之謂人
性不可改者非也當其意之初萌能剪其惡
念易之以嘉謀護之以忍草固之以信土吹
之以和風沐之以智雨則善謀由是而生惡
念由是而止也向之邪佞者易爲中正妄僞
者易爲誠信開智慧花結眞實果衆人莫不
服其能嘉其志也謂性不可改惡不可回者
非人之徒歟余觀接木遂得伐惡遷善之理
故作接木說耳
　　　三身同根圖

　　　　　　　　　道分三身之用
　　　　　　　　　
　　　　　　　　　理合一眞之元

　　　三身同根說
道生一一偶二名之曰乾三才由是而始也
古人設象必體乾元道有玉清上清太清佛
有法身報身化身釋迦有文殊普賢彌陀有
觀音勢至此太極函三之義也三者乾元也
乾屬金故道曰金丹金鼎金公佛曰金剛金
仙金相凡曰金者皆象乾也姑指一佛言之
諸理不言可喻也彌陀有觀音衣白勢至衣
青青東方之色也白西方之色也青屬木表
慈仁教育衆生之象也白屬金表智慧覺悟
衆生之象也佛處於中必空手而高下之表
德合天地而無爲也二士各有所執表行化
之義也立必蓮花表清淨無染也指必執中
表執中有道也衣必紅純陽之象也相必金
堅剛之象也足必跣離塵之象也餘者不言
可知也夫道體空寂本無形色視之不見聽
之不聞而佛與道以區區之相示人在理豈
不謬哉嗚呼去聖逾遠源流益别苟不以相
後世何以詔將來也此古人不得已而爲之
誠哉覩假形而思古道亦啓信之一端矣雖
然立象設教未免乎假而聖人之心未始不
同焉象外眞體故未易言也合則萬殊一本
散則一本萬殊悟則一身兼三迷故三身不
一
　　　金剛經三心不可得說
過去心不可得現在心不可得未來心不可
得夫三心者用之於前爲過去用之於今爲
現在用之於後爲未來又前念已滅爲過去
今念方生爲現在後念未發爲未來此三世
之時有不同然一理之源無以異聖人之心
萬古一定逾上古而不老在即今而不憎處
未來而不滅不爲事物之所變不爲今昔之
所遷用之以治天下教人徧育萬物揆四時
雖發之於情形之於事未嘗所取也視其始
寂然不動觀之今廓矣無爲覘之終邈哉罔
極化之於群生群生莫知其德用之於天下
天下不賞其功過去不取於名現在不取於
相未來不取於法故曰不可得也
　　　六對之圖




　　　六對義
智慧對愚癡者悟則愚癡成智慧迷則智慧
成愚癡佛性對衆生者迷則佛性成衆生悟
則衆生成佛性煩惱對菩提者悟則煩惱成
菩提迷則菩提成煩惱喜樂對嗔怒者悟則
嗔怒成喜樂迷則喜樂成嗔怒利欲對仁義
者悟則利欲成仁義迷則仁義成利欲虛妄
對眞實者悟則虛妄成眞實迷則眞實成虛
妄已上諸對之義往還爲體用互换成始終
至聖至誠至頑至愚莫不同具是六者之對
也猶水之與湯本同而用二湯冷復水水熱
復湯兩者相入無能分别獨冷熱有不同矣
今夫湯即水爲之猶愚癡即智慧之有也今
夫水即湯爲之猶佛性即衆生之有也湯之
不離乎水水之不離乎湯猶六者之不離乎
對也故愚癡生則滅智慧衆生迷則滅佛性
虛妄生則滅眞實嗔怒生則滅喜樂煩惱生
則滅菩提利欲生則滅仁義如湯生則滅水
性水生則滅湯性也雖互爲生滅而本未始
不同焉嗔怒喜樂非有兩種性也非嗔怒去
喜樂復生也兩者直是一條道理譬如一條
棒一頭是嗔怒一頭是喜樂由人手拈來拈
去使也猶水熱便是湯湯冷復成水如上六
對義同是如此若離衆生求佛性離愚癡求
智慧離煩惱求菩提元有是處
　　　或問金丹性命類
或問丹經譬喻千篇萬論弟子初眞不能窮
究直截處乞一言答云五氣不謬五情不思
五味不貪不欲不染六根清淨方寸澄徹便
是眞丹此法第一直截矣
問眞丹烹鍊其法云何答曰徹世事靜打坐
青龍降白虎伏朱雀滅玄武死勾陳守五兵
不試八表平安丹法如此
問如此人人見成也答云雖然如是亦要到
得這般田地可謂現成未默斯要又不可言
現成也
問鉛眞鉛汞眞汞水眞水火眞火爲是有賢
之物爲是萬言譬喻答云夫道不從外求外
求非爲大道言眞鉛汞者乃天地之根元也
眞水火者乃陰陽之本祖也汞鉛在人爲性
命水火在人精神非世間有賢之物也古人
不欲直泄故萬言於物使人遠取近求以象
外陰陽合身中之神炁也除本命元神外其
餘鼎器藥物龍虎龜蛇及世間有象者無非
譬喻
問世傳置壇靖立鑪鼎法象陰陽煅鍊世藥
丹成服之長生上昇果有是否答云還丹以
身爲鑪心爲鼎以無念爲方集虛爲藥鍊之
以神火濟之以性水混合於片時之間便得
服食之妙久久如此克定成仙夫鍊世凡藥
損財耗力上世帝王英傑多爲方士誑惑萬
萬無一成就
問名山洞府丹藥鑪竈尚有存者然則古人
皆非乎答云至人置鑪立鼎外鍊凡藥内鍊
心丹法晝夜時刻行文武抽添假外鑪火之
功制内心情之動内心不怠外火無差内心
若懈外功已失外守鑪鼎内運坎離内丹者
就外藥亦成服之豈不飛昇也今人知鍊外
藥不明内丹六根不清三毒不滅定慧不生
妄想不除坎離不交汞鉛不結雖有外藥仙
道未夢見哉
問既知藥物須明火候請問藥物如何結火
候如何用答云精氣神交感心意識不動爲
之結丹坎離默運十二時中無雜思想是爲
火候如時刻不著工夫則火候差失如時刻
精神耗動則大藥無功或知藥不知火候徒
無益耳
問修鍊之時須依節候合卦炁按時刻否答
云眞火無候大藥無方古人立節候卦炁者
不過使人明彼陰陽識彼象數驗彼時刻然
後則而行之使此精此炁此神此心合乎天
機應乎卦象不相背戾也如天道時刻差失
則陰陽錯謬風雨失節如人心時刻妄動則
火候差失丹道不成要時時刻刻與造化同
功五行合度所以立卦象時刻爲人心之準
的也
問文武抽添進退火符可得聞乎答云火符
至妙千聖不傳今略而言之不過調和金火
也金即鉛火即汞鉛即炁汞即神神即性炁
即命性命融會金火和光丹道成矣火太武
則燥太文則濫要之不燥於武不濫於文後
則抽之前則添之首則進之尾則退之使之
綿綿若存温温得中譬理琴也絃緊則絶絃
緩不鳴不緊不緩應指而聲火候莫不若此
問十月成胎後還更進火否答云譬之金鑛
一鍊成金不再入鑛堅明精粹不變其性謂
之金剛不壞身也到此之時大安大歇雖不
進火亦不退火含光默默綿綿若存用之不
勤如魚飲水冷暖自知
問聖胎圓成便是了當否答云十月胎圓即
是打成一片如要了當打破一片昇入无形
離種種邊名爲妙道
問伯陽叅同契龍虎古經準易而作文古意
宻莫究歸㫖外此别簡易之道否答云神仙
恐世人得之容易失之亦易故借易象以明
之謂人肖天地爲形易準天地之道能明彼
易則天地之道在吾心矣甚簡易者性命也
性者太極之眞无命者无極之妙有儒之五
車釋之三蔵丹書百千莫能越此
問除性命外更有玄㫖否答云心也心者神
之府精之君氣之帥也心止則神止心一則
精一心定則氣定心動則百慮皆生心靜則
萬縁俱息大則兩儀充塞歛則四象調和攢
簇五行會同八卦融會鉛汞水火歸安精神
魂魄成仙作佛爲師爲儒莫不由心所以造
也
問金丹之道性命二者何先答云從性宗入
者性爲主命爲應從命宗入者命爲主性爲
應性不可無命無命謂之乾慧命不可無性
無性謂之枯陽此兩者同出而異别不可執
乎一也
問人以形氣精神性命爲本未審始終極於
何地也答云太極混而爲炁炁之一者曰精
精之妙者曰神神之妙者曰性炁降於人是
爲命在人則氣爲形主氣足則精足精足則
神明神明則性極性始也命終也極於斯矣
問但能抱元守一其餘卦象陰陽特譬喻也
何待窮奇徒煩於心耳答云神仙之道非劣
識者之所能也明不到太極之始天地之根
識不到卦象氣數坎離鉛汞等事非通理之
士也若但抱元不變守一不通朦然不知道
之所在豈爲玄妙也哉神仙之道非固執者
之所能成非不學者之所能至耳
問玄牝之門是爲天地根玄牝非形質之物
乎答云玄牝即先天道之祖也三才萬物由
此生也衆理萬法由此歸也在物爲性命在
藥曰鉛汞在人曰精神在卦曰坎離在易曰
太極在釋曰本來在道曰玄關一竅玄功妙
理非言可盡人能得之可與天地齊年也非
有形質之屬耳
問烹鍊服餌既不可恃孰爲可恃者答云鉛
自已鉛汞自已汞精自已精神自已神鼎器
自已藥物自已龍虎自已坎離應繫譬喻并
作自己受用始與大丹相應始棄家中珍寳
尋世上丹砂猶蒸砂作飯握葉爲金徒費精
神也
問平叔曰休妻謾遣陰陽隔絶粒徒教腸胃
空然則金丹固不必礙妻室飲茹名利乎答
云神仙以世人但言休妻絶粒便是大道更
不尋求自己本命元神也若能在俗而無俗
居塵不染塵固不待忘恩棄義絶粒休妻卓
然矯異而後爲道也若執認古人詩句以不
礙妻室飲茹名利而學仙者又地獄中人也
問古人必遇人而後成道亦有不遇而成者
乎答云未悟必須遇人悟後即自爲心師也
莊子曰使道可以與人則人莫不與子孫大
槩用自心自悟若外求於人徒無益耳




玄宗直指萬法同歸卷之二















玄宗直指萬法同歸卷之三下五
　　　　建安仰山道院牧常晁撰
　　　　門人一山黄本仁編
　　　或問金丹性命
或問不有師授於理安乎答云無師自悟之
者世常有之莊子云隨其誠心而師之誰且
獨無師乎佛曰吾往昔之師不計數吾今自
然神曜得道即無師也非曰無師謂求人不
如求己也師承不正反受其惑遇人豈易耳
或問藥物易識惟火候最難如何行之爲得
答云古今丹書皆不言火候下手工夫惟張
眞人白玉蟾圖形畫像吐露極是分明法華
經謂之一大事因縁却非小可須是悟得端
端的的了十二時中行住坐卧如嬰兒之在
懷神炁和平坎離宻運内想不出外念不生
想動則火飛念生則候失温温兮若寒鄉太
陽皎皎兮如秋空圓月又如牝雞伏卵幼龍
養珠兩儀混沌之初一炁渾淪之始儒謂喜
怒哀樂之未發釋謂受想行識之皆空若此
烹鍊丹道可成反此吾不知耳
或問兩弦答云人身自有二弦且以天道言
之朔旦坤始爲復象月初生也至于初八坤
變爲臨象月上弦也至十五坤變爲泰象月
望也十六乾始爲姤象月初减也至二十三
乾變爲遁象月下弦也至三十日乾盡變坤
象月晦也自此以往坤又生震晦又生高明
周而復始相爲無窮也從初八至于二十有
三恰得一十六日爲之一斤陰陽兩停故曰
二弦丹道取象於此爲人身内象之準的也
或問内象二弦可得聞乎答云金半斤銀半
斤上下交合如月之圓若毫髮差忽丹道不
成此道玄妙非心莫傳
或問二至答云以近言之日有日二至時有
時二至刻有刻二至坎離子午交感不離吾
身又不求冬至夏至
或問心之與意爲是一物是二物答云心覺
也意思者心覺知思亦從之心機於意意紐
於心二者不可得而分别脾主於意意好音
故音字居心爲意也脾屬土脾好思故田字
加心爲思也凡意念思慮志想恩怨等字義
出於心者並字從心是知意依心爲主也故
曰一切惟心造
或問五神混合之妙可得聞乎答云魂出肝
應於眼魄出肺應於鼻精出腎應於耳神出
心應於舌意出脾應於四肢心神魂魄之見
聞知覺者眼根意則能辯色耳根意則能聽
聲鼻根意則能覺香舌根意則能知味四者
非意則不能自靈其用也故意不思則魂不
揚意不慮則精不動意不想則魄不散意不
念則神不摇内則精神魂魄歛於意外則眼
耳鼻舌伏於脾象則金木水火和於土理五
炁混百神莫不由脾之意也古云一念不生
全體現六根纔動被雲遮此亦修丹之妙矣
或問性神心三者同異答云性者寂然不動
之眞空也神乃眞空之中妙有靈通者性之
神所以感而通也心者性之樞神之機也樞
機靜則性神安動則性神摇雖曰二用不離
一體性不自靈神靈之也性不自通神通之
也安其性存其神心也萬法莫不由心焉
或問智慧答云智慧非人心不可得而有也
智即坎慧即離水主智運行不息也火主慧
光明不息也智水慧火常運無停其於萬物
莫不均也智則無所不通慧則無所不照通
達照了爲之智慧釋之智慧即老之精神也
悟之則體同太虛迷之則理如幽夜凡聖同
具只爭悟不悟耳
或問休糧答云古人神炁精全行之愈久不
待休糧自然不食今人不得其理五朝七日
堅然不食行自餓法以經久者爲能至于灰
頭垢面形瘦精枯老弱心忪惑以爲道自修
苦行期取樂報不亦愚哉
或問專有補精强陽飲茹爲之丹基是否答
云人假飲食爲生但得支身命爲足矣如專
事口腹畜養三尸供奉五鬼此損神耗炁之
術豈延生之道也不齋不戒何清淨之士哉
一切聖賢不言醉酒飽肉能仙耳
或問世之不明理者但欲固形不死苟學不
至此則何如答云此一問如雪裏蓮花古仐
希有世間學道者只學全形聚氣寳養皮囊
期望長生不明生死事大及至臘月三十日
脚忙手亂不免奔趨諸趣經曰鬼道常自凶
此也學者切須究竟末後一著莫作等閑
問生死事大末後一著幸望指迷曰人禀父
母之遺體肖天地以成形假五氣以養生借
衆縁而立命摩頂至足盡屬無常故彌勒偈
曰饒君八萬劫終是落空亡惟有太无之始
本來元陽劫火洞然此物不壞其餘假貸孰
可不死老君有曰吾有大患者爲吾有身又
曰聖人外身而身存則此身必竟爲患惟道
可以獨存古人爲道不爲身也若能體取長
生不死澄取寂滅不生至于不死不生之地
何患乎末後哉
或問萬物無常今古不易之理也外有不死
之道乎答曰古人云有物先天地其形本寂
寥能爲萬象主不逐四時凋老君謂谷神不
死者此也物則無常吾道獨常物不免死吾
獨不死非不死之道乎
或問釋氏專以究竟末後爲事有亡軀求道
殺命利生何耶答云釋氏以天地未形之始
萬物實無名色今有名色者皆是妄想假合
因縁而生並作實理若能了悟實理則此身
命皆屬無常必竟消滅棄之如棄枯朽但願
利益一切衆生爲道不爲身也所以盡生究
竟此一事要臨行得力也
或曰如子之意則長生之道可無也答云長
生不死天地之眞心也上世聖人得之者多
謂無則成謗道謂有則又難逢吾恐世人不
能不死故願之早悟末後著也免至臨時入
别胎殻非敢謂無但慮衆生不得耳
或曰生且今日不知來日死又孰能知之答
曰傳云知存亡者其惟聖人乎生死之理非
衆人所能知但明得來處便明得歸處明得
生處便明得死處陰陽無二理生死即一條
未默斯要何足與言道哉
或問四大滅後必竟此一著落在何處答云
從上知識罕有議及此者幻身四大既滅眞
空四大長存楞嚴經謂清淨本然周遍法界
少生妄想誤了臨行生和合因復落胎殻此
一著子實難思議非容易澄又問眞空四大
還有知覺否答云視之不得見聽之不得聞
妙哉三洞響寥寥何鈴鈴又曰既有音響鈴
鈴豈得謂之眞空也答咄哉木石何足言道
哉詎識聖人之機也
或問子始修禪今復學仙未審師事何人因
縁可得聞乎答云吾少時於子胡禪師看狗
泣歸方丈閉門處悟入性宗次於悟眞篇黍
珠意悟得命宗兵後二十餘年雖歷艱難未
嘗忘替昔在途中獲遇至人付以火候之妙
也依而行之尅期取驗第恨世無正眼不能
相與興揚大道悲夫
或問全眞教大類於釋何也曰老氏之虛无
自然無爲清淨未嘗不類於釋氏也其存形
養命之術乃聖人不得已於第二雲頭捺下
一門蓋引漸修之士也上乘一脉非聖人孰
能與於此全眞乃頓修故類乎釋問何謂頓
修曰頓直至也不由蹊徑不入籬門直取上
乘乃金仙之道也由徑而門由門而堂由堂
而室此名曰漸清靜經云漸入眞道也
或問上升不死尸假三者何勝答云神形俱
妙可以上升存神養炁可以不死亡形存神
可以尸假上升不死不可世有坐亡尸假何
世無之劣勝則在人所證未可輕議問凡尸
假者便是道否曰坐亡立脫者亦須平生修
證行符於内言發於外眞識大道根源臨行
之際風清月朗可謂之道如玄理不通無言
遺世直然坐化則不殊衆人有何竒特
或問釋迦卧入涅槃何也曰涅謂寂滅不生
槃謂長生不死至於不生不死之地是謂之
道其右脇卧化嚴以棺槨者示同世法不與
衆殊爲後世子孫作則俾不妄作竒怪也有
道之士化去何物生卧耳
或問諸經皆曰道不離身又曰涕唾精液氣
血津四大一身盡屬陰則不免老死然則道
在何處答云父母未生前本無此身因有形
後所以眼耳鼻舌心精神魂魄意老病死苦
喜怒哀樂集而名一身分而名四大假借和
合名之曰人故謂之陰也惟有本來眞性一
點元陽名曰谷神又曰玄牝在吾身中是以
爲道長生不死者此也
問曰如此則形可以棄而不取道可以外身
而有也答云身爲本根心爲宗主非本根則
生無所立無宗主則道無所歸必有身心方
成此道不明變通動靜不識主家存亡固執
有生之形雖棄之惜之俱無所益夫此道者
不在身外不在身内離之又非執之又昧須
悟到神形俱妙處可以外身而身存也
或問有不用乾坤坎離龍虎龜蛇鼎鑪火候
鉛汞丹砂離此諸象可以成道否答此問者
在道謂之浮黎元始在佛謂之空王如來在
儒謂之先天太易其道本自現成不假修鍊
而有能頓悟此則世間一切經書方便譬喻
相貌音聲之物龍虎龜蛇之機皆無所用其
心也入此道者名曰上乘其或未然則必剖
鑿混沌明辯鉛汞窮理盡性歸根復命眞識
無根然後體合元始空王太極境界可也不
循模範直證之者謂之頓悟因循器象而後
證者謂之微學雖然復有遲速其至一也
問曰上古之世文字未立三教未行依何而
學道也答云上世不知聖智愚賢不識仁義
道德神奇工巧書數算計並不知會人心賢
朴易於爲道及至羲黄創道堯舜立法三教
峙立百家循流馳騁於文墨之場趨逐乎是
非之辯執文據理巧僞相仍所以學者愈多
而成者愈少是以達麽大師傳西來印以不
立文字教外單傳直指人心見性成佛與中
國爲則正所以體上古無文之㫖也若能頓
悟直了心原則三蔵之教可以無六部經可
以棄老君謂絶學無憂永嘉謂絶學無爲莊
子謂絶聖棄智夫子謂子欲無言何嘗以文
字爲道也
或問易乃儒書學仙者準之何也答云人肖
天地爲形易與天地準故學者準之耳
或問外易更有道否答曰易道始於乾坤坎
離此有象之道也命宗由是立焉其一炁未
結四象未分此無象之道也性宗由是有焉
有易則有所取象無易則無所名言無名乃
易外之道也
或問金丹之道依易而行不亦煩乎答云吾
道在乎太易之未離二炁之未判何煩之有
問曰儒者明易不亦仙乎答云儒仙只隔一
紙耳但彼儒人學而干禄博問多聞雖精其
　　　己用反生不信以此異於仙也
或問弟子讀金丹叅同契　　荆棘林中行
簡直處乞示一言答云丹經不過託象以明
理借物以明心若曉得性命之原火候之妙
則諸象之物皆可棄有言之道皆可忘何必
爲文字所轉也
或曰先生道士言必兼釋何也答云頭顱雖
别而性理未嘗不同教門雖殊而道釋何曾
異本分彼此者下劣之士矣
或問後世不知恐以先生爲禪耶答云吁有
是哉吾自仙道而正性命學佛道以廣智慧
仙道不死釋道不生不死不生是爲泥丸世
人不明厥理執乎一偏不證大乘運心不普
秪爲自己不念衆生所以楞嚴經云世有十
種仙皆於人中不修正覺報盡還入諸趣也
或問齋醮之法可以證聖成眞否答云三代
以前即無此事不過祭祀之法也在老氏謂
之醮在佛氏謂之齋其詞無非歌詠其善亦
有三種之利也一能發世人恭敬心二能啓
世人布施心三能利及出家人若賴此以證
聖成眞者夢幻泡影耳
或問陰陽顛倒之義云何答云乾兩中爻爲
離坤一中爻爲坎離屬陰却又爲日坎屬陽
却又爲月乾退位而寄居於坎坤退居而寄
位於離坎離合而乾坤復命矣自下復歸於
上謂之返自末返歸於本謂之還即還返之
道謂顛倒也故曰聖人逆流常人順流逆者
成丹順者成物也
或問丹書以六十卦配一月二月配一日逐
爻消長爲火候恐此法未是簡徑乎答云自
太極一炁坼以爲乾兩乾爲坤由乾坤變六
十四卦演爲三百八十四爻積至萬有千數
此大道降本流末也聖人不得已借易象以
配大丹智士泝流直上源首一刀斬斷亂絲
當從箇一字上作工夫始得若按圖執象依
其末而究之轉見白浪滔天洪波匝地不向
身求而於外覓何惑如之
或問沐浴之義云何答曰火胎在子養在丑
長生在寅沐浴在卯水胎在午養在未長生
在申沐浴在酉自子至寅是爲三陽乃泰卦
也火生之位斯時二炁兩停上下和合過卯
則爲壯陽剛漸長陰道將離謂之沐浴故二
月榆莢落陽中存刑故爾自午至申是爲三
陰乃否卦也水生之位二炁兩停過酉則爲
觀陰柔漸長陽道將離亦謂沐浴八月薺受
生陰中存德故爾陽中含陰陰中含陽故曰
刑德相負晝夜始分修丹至此息符不運温
養元炁沐浴子珠使念慮不生於靈臺砂汞
長存於金鼎猶赤子初生必資沐浴使此心
淨躶躶赤灑灑如秋空圓月定盤明珠也
或問丹書有内丹可延年外丹可飛昇之語
外丹得非世藥乎答云内丹者自己之元炁
也外丹者天地之元炁也然此之丹本无内
外自己元炁即天地之元炁天地元炁即自
己之元炁也内外不可須臾離了可離非道
也古仙恐世人止知内藥不明大道强立内
外之名使世人知此而明彼也後學往往以
外丹爲世藥金石草木之屬豈能合本命元
神之妙哉
或問世有以採陰强陽恣食五辛酒肉補益
以求長生可謂道乎答云此邪師過修詘惑
世人以至淨之陽就至穢之陰以至清之神
混至濁之炁此牛羊犬馬非人之類也皆地
獄種子烏得謂道至人益之以元精還之以
元神蓋天地自然之道非法力造作之術耳
或問内外眞丹如何契合答云人肖天地爲
形吾身齊天地而不少吾心包天地而不多
天地之炁即吾炁天地之精即吾精天地之
神即吾神行住坐卧見聞知覺此道未始離
乎左右但世人昧此不能自省所以與道遼
遠若能回光返照了悟本原則三才萬象皆
在吾胸襟之中又烏有内外之辯哉
或問有知内鍊不明大道何如答云内鍊不
明大道者但可延年而已止是精魂不散底
死人數盡復生世間有福者爲人福薄者爲
異類蓋爲不明大道之咎耳
或問知大道而不修知内藥而不鍊者何如
答云知而不行如人說食終不飽說寳不濟
貧雖知亦何益也
或問有雖勤而不得正道雖學而不遇眞訣
何如答云世之盲修瞎鍊曲徑傍蹊不可勝
數此等雖有勤苦之心不明大法各執己見
爲恃己功不肯親附良朋尋訪眞友一生自
擔閣耳
或問有一種人長年說叅訪及至白首全無
受用誰之咎歟答云近之學者擔箇死尸浩
浩江湖上走只說甚處可度暑甚處可度寒
那裏好抄化那裏好飲食至於内外之藥動
靜之機何曾理會得一星子許非道咎人人
自咎也
或曰陽動陰靜性至靜也釋氏之學毋乃爲
陰乎答云性者天地之先至靜至虛之道也
三才萬物莫不因之以出生乃眞陽之祖眞
命之原眞神之根衆妙之本也世人往往不
明其妙謂性靜爲陰命動爲陽蓋動必以靜
爲體靜必以動爲用此天地間不可逃之理
也又却不知天地中自有箇不動之妙爲三
才萬物之主也此靜也不逐陰陽起伏不隨
寒暑往來不與生死俱逝不爲古今變易非
在陰陽之内非在動靜之外離不去乎清合
不混乎濁釋氏之學此也今謂爲陰是不得
眞妙而輕議其非也學乎金丹明不至此二
乘之士矣
或問傳云許旌陽以如粒丹雜他藥貨之贖
者竟無遇者許君吁嘆謂仙才難得然則神
仙果有度人之藥但世人不遇乎答云自有
元丹不鍊太上大道不明欲望神仙度之以
丹猶夢得飲食醒求醉飽夢得珍寶醒求富
貴無以異也丹藥不曰無之古人以之挾老
雖可助陽不能成功蓋金石草木之假又烏
能合吾身之眞丹哉許仙以之賢者令其信
縁而取試有合仙之人則教之以道豈粒藥
便得仙也
或問神仙須是夙縁非一旦可得吾輩分不
至此恐難學耳答云人人分上本自圓成箇
箇胸中初無少欠但辦肯心必不相誤若人
直下離却殺盜婬慾抛却貪嗔癡愛厭疏世
網深發道心求所明師叅尋知識忽然勘破
眞機知性命之所在則立地可仙可佛也豈
須三生四世逐影隨形者哉謂分不至者心
不至也自退自屈而已若言夙生無縁仐世
又無縁後世亦無縁則世世與道遠矣
或問除却花苗枝葉金丹至眞至正至要至
直處乞賜一言答云金丹本無多事多事人
自爲之至眞者在自己神炁也至正者在太
无鉛汞也至要者在二弦交合也至直者在
火候均調也餘皆譬喻言說雖多亦何庸哉
或問七返九還之義云何答云七者火之成
數九者金之成數以七合九是爲一斤返者
返本還者還源合爲二八配爲兩弦七九陽
數也金火至此陰腎俱消精神融會如寳月
初圓銀河浪靜孤舟到岸旅客歸家得本忘
末謂之返還也
或問攢簇五行調和四象三花聚頂五炁朝
元皆在吾之一身紫陽又曰非心胸非口鼻
非脾胃非丹田非穀道非膀胱非泥丸此理
謂何答云悟眞篇不曰鍊精者鍊元精非淫
佚所感之精鍊炁者鍊元炁非口鼻呼吸之
氣鍊神者鍊元神非心意念慮之神故此神
炁與天地同其根萬物同其體得之則生失
之則死聖人之意如日月之炳也然不有此
身誰知爲道不知其道徒有此身須是人符
於道道合於人故曰神形俱妙與道合眞紫
陽恐世人不明玄牝一竅止以嚥精服氣搬
運揣摩執著色身保固屋宅以爲大道所以
方便言之破後人之執此也身也此道也豈
可須臾離乎哉
或問年中取月月中取日日中取時時中取
刻片餉之間丹道凝結審如此則周天火候
皆虛作也答云聖人之機疾如掣電一呼吸
間神功可驗然須如是片餉中間可以凝結
又不可片餉中間便得金丹須用時時究竟
日日行持綿綿若存用之不勤以至歸根復
命曰靜曰常處可也又不可止求片餉工夫
賺過一生又不可泥文執象徒自昧矣
或問河洛之書皆數法也然大道無形炁數
有象金丹亦範於數乎答云太極未形則象
數冥於大道太極既肇則象數依一而生一
者三才萬物之本五行八卦之先也蓋大道
無形寄形於象寄位於數始自太極降而爲
數終於象數反而爲道聖人以象數論金丹
者出乎不得已也聖人必超出於象物之表
氣數之外豈區區模範於象數之内哉
或曰金丹之道必以數言何也答云在太極
之先者不論以數在太極之下者必以數言
之上士則忘象數得其一中士必因象數守
其一下士必學象數求其一苟不以數無以
開後學之來所以立象爲權教也
或問坎與離對相尅相合震與兌對相尅不
合何也答云乾兩中爻爲離坤一中爻爲坎
坎與離合乾坤之體復全也易曰水火相射
故得爲既濟惟乾坤坎離四卦爲中正之合
震巽艮兌皆爲偏合金丹以乾坤爲鼎器坎
離爲藥物蓋取中正之合以爲道也遇震兌
則爲間隔在卦爲歸妹艮巽在卦爲之蠱皆
不正之象也
或問何謂金液還丹答云坎一與六對爲七
七者火之成數是爲坎中之眞火也離二與
七對爲九九者金之成數乃離中眞金也金
受火鍊化而爲液降至于腎名之曰鉛火受
水制化而爲精升之于心名之曰汞還丹之
妙在乎金火交合之妙在乎坎離以心中金
液下還於腎謂之金液還丹也
或問有不知大藥火候惟積功作福可長生
上仙否答云三界神仙十方諸佛未有不積
功累行作福修因而能證果者五輪之中惟
人能學道若欲長生上仙必用明識大道火
候因縁苟不知其妙雖作福積功當來止享
人天福報福盡還受輪迴非不生不滅之道
也
或問佛氏教戒可謂嚴明備細丹書止說修
鍊其於齋戒尚略何哉答云智慧生戒根不
齋戒何以爲道天尊有九戒四十九戒西山
有修眞十戒又有二十四戒非不嚴明備細
豈特佛氏有也學道之士不齋則殺心不斷
不戒則慾意不斷一戒不修則百非亂意一
慾不遣則衆邪煩心六慾不除三毒不滅心
蛇不死意馬長馳可謂道乎言止在識道不
在齋戒者鬼魔之流也何足齒哉
或問老君曰執著之者不明道德丹法無乃
近於執著乎答云執死蛇頭不知變動著五
慾膠不能解脫貪嗔癡不知回頭殺盜淫不
知醒悟凡所有作貪福希功此爲執著故不
名道德也金丹之道默運水火眞合玄元爲
而無用而不用始之於无終之歸有終亦不
有始亦不無如秋月之流空若閑雲之出岫
赤灑灑活潑潑此金丹之妙也何執著之有
哉
或問下手工夫願得聞乎答云運一心而無
雜專一炁以致柔如斗柄之周天若兩輪之
轉轂古仙曰炁是添年藥心爲使炁神若知
行炁穴便是得仙人能調心炁眞合汞鉛又
知炁穴出處則知下手工夫也此道千金不
傳非容易
或問採藥結丹烹鍊固濟温養防危守城野
戰等事能無隱乎答云悟眞篇金丹四百字
還源復命辯惑等論陰符髓入藥鏡諸仙祖
師吐前金玉昭昭如日各無覆蔵開發世人
不爲不多矣如覷得破悟得徹吾子所問諸
經莫不備說又奚待逐一開坐也
或問金木間隔其義云何答云金配於肺爲
鼻爲魄爲香臭木配於肝爲眼爲魂爲色象
眼役於色則魂飛鼻役於香則魄散木東金
西二者不能自相媒合故曰間隔夫欲合之
必藉戊己金得土生故能尅木木受金制則
歸於土非相制伏故不能成丹如眼耳鼻舌
意爲自奔馳皆名間隔非特金木也
或問金丹大意答云即是中理五炁混合百
神然後忘形養炁忘炁養神忘神養虛大意
畢矣
或問温養大意答云即是調理中和盡矣
或問火候大意答云以心馭炁以精合神前
後二弦周行無怠火候備矣
或問歸眞大意答云神形俱妙與道合眞也
或問保任大意答云保之如保王位任之如
任大臣首末不傾中邊不墮雖蹈湯火臨刀
鋸此事不失如此謂之保任也
或問行持大意答云和而不流如春回寒谷
運而不息如月朗晴空十二時中忘物若與
世遣耳
或問超脫大意答云必竟去家存主去僞存
眞古仙云功成須是出神京内院繁華莫戀
身是也
或問眞元答云眞常眞靜眞空元精元神元
炁斯之六者總在一心凡人得之立躋聖域
或問鼎器藥物火候事如何匹配答云古人
以天地爲鼎器坎離爲藥物以震兌巽艮四
卦環爲火候借外象以配内象毫髮不出吾
一身也
或曰近世學者紛然各人秉執一說千箇無
一合同何也答云無聖不說藥聖無師不言
法靈箇箇不得正受所以多學無一成也
或問工夫到處其境何如答云始若嬰兒之
就母次如美酒之將醺又如熱之沐於清風
寒之負於和日口忘於言眼忘於視鼻忘於
嗅耳忘於聲意忘於念身忘於生惟覺一炁
冲和自然流運此之覺知亦忘所覺悟不知
其所以此工夫到處境界若是曰如此境界
謂之神形俱妙乎答云我於是時如魚飲水
冷暖自知
或問金丹之妙外有出於此乎答云有出此
者流入傍門不足爲道
或問眼耳鼻舌身意非是土木豈能十二時
中令他常不動也答云却不曾叫賢每十二
時中頑如土木只是眼見色不逐色去耳聞
聲不逐聲去鼻嗅香不逐香去舌知味不逐
味去身欲快樂閑逸不逐他去意欲思念妄
想不逐他去六欲不能奪我心萬境不能惑
我志心不附物物豈礙吾苟能如此十二時
中住在五欲林中亦無害也只要作得主豈
待長年盡日兀然不動哉
或曰古有留形在世者但數載同居自後便
不知其所之何也答云形適足爲世累譬如
龍鳳之爲物若屬世養則必禁錮其形牢籠
其性卒有屠尸碎骨之患老君曰以吾有大
患者爲吾有身必竟脫胎换骨豈可舊住不
移也
或問毗陵和尚有曰不能千百歲作甚世間
人然則此說特虛也答云不因紫陌花如錦
爭得黄鶯下柳梢不曰年千百歲時人豈肯
趨入此門此古人善巧方便語也若眞得金
丹之妙則吾之命可過越拂石齊等虛空千
百歲特一浮漚生於大海也何足爲之久哉
或問坎離必以戊己爲主願聞其義答云乾
兩中爻爲離坤一中爻爲坎四象既立戊己
便居中宫故坎納於戊離納於己蓋坎離交
互不出戊己之位也然坎水離火本自相戰
因有戊己居中生制媒合所以水火不相射
因得交感焉紫陽曰坎離若還無戊己雖含
四象不成丹是以坎離必以戊己爲主也
或問金木間隔庚甲亦間隔乎答云金西木
東名曰間隔因得坎離中運木隱形於離金
隱形於坎所以合爲一家也庚者月出之地
三日月出庚也甲者月圓之地三五圓於甲
也故庚産於坤納甲於震蓋震繼坤體爲長
男乃大藥所産之處火候所起之首也故曰
藥産西南是本鄉庚甲乃月産月圓之地非
間隔之云
或問有般人不明自己但極苦行自焚自墜
自餓自殘速於滅身求成道果此等何也答
云身爲道樹樹立則果生樹若早凋果亦隨
滅愚人不明本意只管與身做寃家自心不
了焚身斷臂墜巖投水休糧自餓自取苦痛
與道轉見遼遠佛經云一切諸外道種種勤
苦行投崖赴水火五熱炙其身無量增邪見
正爲此等說也
問古人亦有焚身斷臂割肉捐軀者何也答
云朝聞道夕死可矣彼古人皆聞道明了所
以視死如脫垢衣去敝屣也
或問外國僧道皆殺牛馬以祭食血肉爲齋
豈彼方開之此方禁之邪答云衆生之肉即
吾身之肉一也出家人能異俗者以能齋戒
故可式範人天護持群蠢所以超出人天之
表彼飲血茹毛别是一種外道斷大慈種長
業道果豈足言哉
或問今有一等謂魚肉暖可以補益菜蔬冷
久食之寡學長生者直葷食耶答云喜魚肉
者必曰菜蔬冷喜菜蔬者必曰魚肉腥然食
魚肉之人是衆生食衆生互相吞食無有了
期學道人以殺爲第一戒可不愼歟
或問人身知覺從何而生答云此形未生本
無知覺因形合氣因氣生神因神生識既具
則喜怒哀樂之情飢寒疾痛之苦莫不徧知
徧覺也血氣之屬皆是如此
或問神可長生形可不死乎答云形者生神
之本養形既至不死養神豈能有窮神形俱
妙此上仙之道也然留形在世者雖有五百
千齡之驗終亦不免奪胎换鼎形似有期神
將無極也豈可同日語哉
或問神一也有曰陽神陰神願聞其義答云
陽神者非思慮妄念之神此神清淨圓明周
徧法界靡所不通故雖出之不離根本智如
華嚴經謂不離菩提樹下昇須彌頂此不動
智而周徧也陰神存思想化之神此神隨用
殊致觸處滯礙故出之必離根本智多與鬼
神爲鄰陽神天之道也陰神鬼之道也陽爲
靈覺虛玄陰爲夢想顚倒學士可不辯之
或問何謂根本智答云根本智者空劫以前
先有此智三才萬物莫不抱於此也此智非
離非合非色非聲非有非無非出非入一切
衆生靡不均具吾身生不加多吾身殁不加
少不離本座應現十方不動身心包融一切
混萬物而不濁處萬機而不煩其惟根本智
乎
或問丹書百千惟言長生罕及死事生生屢
該生死何哉答云長生不死乃太上眞常之
道非古人之所虛該然世間昧理不明超脫
之㫖往往求竒華怪寳固屋宅學者萬倍成
無一人余言生死正欲世人明生死以止生
死非强言耳
或問師百年後還如生時否答云身爲苦本
吾棄此身如棄瘡疣所謂度一切苦厄然吾
本來未始生滅雖無形何有冀也
曰既不異生死還預世間事否答云雖不預
世間事而願度世間心未嘗不在也
或問形不可固死不可免則金丹火候奚用
哉答云天地間有形色者俱不免死金丹吾
性神也火候吾陰陽也修乎金丹與天地合
其德日月合其明奚貴夢幻之形也哉




玄宗直指萬法同歸卷之三















玄宗直指萬法同歸卷之四下六
　　　　建安仰山道院牧常晁撰
　　　　門人一山黄本仁編
　　　或問太極類
或問三才之生本於太極不知太極又何所
本答云太極本於无極曰无極復何所本答
云无極則无所本有本則不名無極請問无
極之狀如何答云无極無狀有狀則有極也
曰既无極無狀孰名之曰无極答云無所名
言强名无極
或問无極與太極是一是二答云无極即太
極之无太極即無極之有非二理也曰既涉
有無焉得不二答云因無立有因有彰無互
相爲根二義而一理也曰太極本於無主於
靜因何而有因何而動答云无之極則生有
靜之極則生動曰無有動靜既對太極本體
復存否答云有生於無而無元不有靜生於
動而靜元不動太極本體無加損焉
或問太極之道有上下内外否答云太極無
方有上下内外即成兩太極也曰既無上下
又有先後何也答云一炁未形則太極先於
天地一炁既判則天地後於太極
或曰人性與太極是同是異答云人性即太
極之性也理同於太極則同理異於太極則
異曰物之性亦同太極否答云形器不同性
則同也
或問无極无象如何能生太極答云无極純
然是理有理而後有炁炁理混淪名曰太極
非无極生於太極也
曰太極如何便翕動而生陽靜而生陰答云
靜極而後生動動而不已生乎炁炁根於靜
爲陰炁根於動爲陽動極則陰生靜極則陽
生始終不離箇動靜也
問太極如何便生兩儀答云炁理相包陰陽
質具物之合者必離然後判而爲二形而上
者爲天形而下者爲地
問如何踐履方合太極答云要明得太極之
實悟得理炁之妙然後默而識之踐而行之
可也如未明斯要止於文字上較量名理間
議論徒無益耳
問明得此理止於何地答云止於至靜或毫
髪動念私欲非眞也
或曰人心惟危危安得全無動念非近於木
石耶答云有惟危之心而有惟微之心也微
靜也止其動歸於靜太極靜也其間雖無動
念又却與木石不同矣
或曰辭達而已何必窮究及此不爲迂乎答
云三才萬物不可須臾離者此道也可離此
道者則星辰可出於地山海可垂於天春可
爲秋冬可爲夏若以辭達爲道則儒宗不須
孔子宗門不須釋迦玄門不須老氏也
或曰儒者涵養作用與老佛同否答云涵養
不異作用不無别也曰請問其目答云儒氏
養之以太極用之以治天下老氏養之以太
極用之以存形神釋氏養之以太極用之以
齊生死或曰當元止有一箇太極三教百家
是說了多少同異教人如何理會答云若向
言句中理會更喫過三生飯也理會不徹曰
如何理得曰一其一以復其一會其極以歸
其極也
或曰執此心以爲道非乎答云始則執之達
則舍之執而不舍滯而不通舍而不執通而
不滯曰舍之不落於放乎答云放之於無爲
可也不可放之於邪僻
或曰佛氏亦及太極否答云彼謂無始又曰
眞空本來本性即太極之異名也其妙又有
出太極之上者
或曰天地一分五行象數毫髪無差人倫萬
物巧如雕刻混沌之中得無造物者乎答云
太極未形則五行象數隱於眞无太極既判
則五行象數彰於妙有成三才育萬物皆一
炁所以然而然也蓋太極既成不得不生天
地天地既立不得不生象數象數既具不得
不生人物人物既形不得不異形禀形禀既
異不得不别脩夭榮枯媸妍善惡蓋理之當
然亦勢之當然也然物之造乎無形始於一
炁化爲萬有各各合自然分度豈有造之者
耶
或問天地初造日月水火何先答云太極分
一成一乾道始立兩乾成坤地道始立析乾
之中爲離日象成焉合坤之中爲坎月象成
焉四象立而八卦列五行著而萬物生莫不
由水火之所成矣天地運日月水火二象爲
先也
或問天道有心乎答云無道無心以衆人心
爲心曰又言感而遂通何也曰子知水乎臨
之自見形影子知谷乎呼之必有應聲水之
與谷豈有心哉
或問天屬金果金乎答云坤爲地既是眞土
乾爲金豈非眞金耶
或曰地下則仰天爲極天上何處爲極答云
上頭虛无自然極无極也曰如此則天地無
根蔕也答云虛無一炁自然變化而成何有
根蔕也
或問儒曰正心佛曰明心老曰虛心此三者
有同異否答云思無邪曰正反照自己曰明
私欲不蔽曰虛設曰三心實一理也在世人
分上門有同異到聖人地位則無異同
或曰佛教有曰即心即佛又曰非心非佛其
言得無反耶答云即心即佛是得魚得兎也
非心非佛是忘筌忘蹄也
或曰佛氏一向說心老氏一向說炁心與炁
是一是二答云心動則炁隨炁動則心隨心
一則炁亦一炁一則心亦一然炁者理也心
者理之機也施行大底由吾心耳
或曰佛說一切心皆言空何也答云惟空則
能容萬物或曰既容萬物則不空也曰容萬
物而不礙萬物若太虛之包萬物非礙於太
空者也
或曰心有理有境如何是理境答云精一者
心之理也事物者心之境也又微妙玄通與
物無滯心之理也浮躁競役逐色而形心之
境也
或問心一動便止之復動復止之可以爲道
乎答云此正是生滅不停之相須是止之便
不頻動久久行持調伏得熟然後打成一片
也曰打成一片便是道否答云到此若執之
以爲道又若執方諸而求水也靡不得水終
爲物礙何如兩忘之爲妙又曰從上聖人明
心皆是如此否答云明不及此不足爲道或
曰世人說心箇箇差别此差别理亦能成道
否曰皆謂之道但不到聖人處耳
或曰人心有始善終惡者始惡終善者非習
成性乎答云實由習成皆操持之不謹耳始
善終惡者自人倫而之禽獸也始惡終善者
自禽獸而之人倫也
或曰百病有藥對治心病以何治之答云心
病治之以理曰亦有不受理治者如何曰病
源深入須痛下鍼艾若不瘥則死而已或問
心不寧時如何答云止是汝念不息妄不停
也
問心與性只是一箇道理莫是心外别有性
耶答云性爲心體心爲性用性靜也心動也
心用不動則性體融合愚人外心求性智者
即性即心非别有也又曰只是方寸之地便
是心非方寸外别有心也答云方寸心機紐
也此心彌滿太空六合機紐動則此心動機
紐靜則此心靜離方寸求心非心也執方寸
爲心又非也
或曰心惟一理又曰心爲衆理之郭何也答
云天惟一月也形應萬水人惟一心也事分
萬狀然萬水之月一月所攝萬狀之心一心
所攝豈非心爲之郭耶
或問吾儒止而後定定而後靜靜而安安而
慮慮而得佛氏亦曰定靜又曰無一法可得
何也答云儒者以止定靜爲本以安慮得爲
末苟不安其心而精慮之則至善之德不可
得明而也至善之德不明則天下不可得而
治也佛氏則不然止然後定靜然後安必便
此心無慮而不可得至於湛然空寂也慮而
得治天下者當然之理也無慮而不可得處
空門者當然之理也
或曰書云人心惟危道心惟微人心道心必
有兩樣乎答云危者動也微者靜也人心若
靜便是道心道心若動便是人心只是一箇
心由動靜所以分危微也
或曰天地之道必不離動靜乎答云太極因
動靜以立天地一竒便有一偶一主便有一
賔三才萬物不能須臾離乎動靜可離者非
道也曰道必主靜何也答云因三才萬物之
用是以至道主乎靜也
問曰至靜之道與三才萬物之動靜有離合
否答云至靜者指无極本體而言也即本體
而有生生化化之妙非謂離本體而别有也
又非合本體而混成也陰陽二炁未萌則此
理寂然不動動靜兩機交媾則此理感而遂
通
問曰動靜不離二炁天下共知之而至靜之
不動吾實未喻也答云一代一謝一往一來
此陰陽之炁也故萬物因之以生死晝夜因
之以明晦天地間非有不動之理則聖人之
道逐陰陽而起伏隨生死以往來何足道也
或曰人心有不動之理乎答云人心不動之
理即天地間不動之理也曰不動之理外别
有妙理乎答云御三才齊生死即此理也
或曰佛曰性空孟子曰性善荀子曰性惡楊
子曰性善惡混然性非一也由人物之異乎
答云空者性之妙善者性之本筍楊失其妙
本者也性者萬物之所公具人得其妙本而
不知用物失其妙本而用不知在乎得失之
間矣烏有善惡之異哉
或問先生常謂人身假合然吾有身無毫髮
外物何爲假合答云初假父母精血次假陰
陽二炁在胞則假母之呼吸出胎則假母之
乳哺眼假日月爲明命假飲食而生耳假聲
而聞鼻假香而嗅舌假味而甘身假衣而飾
意假知而思熱假風而凉寒假火而温摩頂
至足無非假借若一不假則非全人天地中
萬物無不虛假而有子謂無毫髪外物非妄
乎曰身既假合眼視耳聽鼻嗅舌味手執足
蹈無非我之用何也答云譬偃師之舜偶人
非假漆木爲之乎合則成形散則無象而吾
此身生則假之爲用死則棄之不知若非假
者合不死也既假而死我何用處耳曰身皆
屬假何物爲眞答云不特人身假也世間萬
物萬事無不是假其不假者獨性理也曰萬
物萬事皆假者天地人倫亦假乎答云凡有
貌象聲色之物皆屬之假天地雖形器之久
亦不免假也人倫君臣父母兄弟妻子屋宅
田園貨財奴僕日用之需無非假合吾身若
存此物皆有吾身若没此物皆無不假合者
則吾與物可長保守不可長守者非假而何
曰天地人倫既假則以何道爲親答云假天
地以覆載假君臣以教治假父母以生成假
兄弟以友助假妻子以嗣續假田園以養生
假財貨奴僕以備用吾有身則親吾無身則
踈以此言之孰爲不假世之親物也吾之親
道也曰人心亦假乎答云得其假者假也得
其眞者眞也天下之不假者其稀矣曰人心
無形何物可假答云若到無假之地是不假
也存些子情留些子物不免乎假
或問孔子曰未能事人焉能事鬼未知生焉
知死豈孔氏未達此乎答云鬼神無形而有
信死生有命而常孔子非不知之直以治世
之道不常言此恐惑天下也而季氏卒言而
問故如是答之若瞿曇老聃問之必不如此
答也曰惟瞿曇老聃知生死鬼神乎答云死
而歸者曰鬼生而存者曰神鬼神死生即一
理也外死生無鬼神鬼神生死達人皆知之
何必瞿曇老氏
或問子每言萬物無常何謂也答云常者久
也不遷變之謂也萬物皆幻生幻滅不能長
久故曰無常曰修行人亦不免無常何也答
云一槩是膿血之軀少終有老生終有死所
以聖人外身而身存何能獨免無常哉又曰
既免不得無常修行作麽答云修吾之行以
合聖人之行修吾之心以合聖人之心初無
他求也
或曰孔子老子釋氏孰爲優劣答云如醫家
門面鋪席在人開張其活人之心壽也吾不
能議其優劣
或問子常謂向上一事千聖不傳子之謬也
既是不傳又曰教外别傳何也答云别傳之
理不涉典章世人不悟硬要求人不知反己
匝地普天觸頭觸面無非大道信手拈來箇
箇是寳更要尋討别傳非錯乎曰經言能悟
之者可傳聖道如此便是有傳也答云悟了
始知是自己底物可以傳於聖道若未契悟
何傳之有
或問持齋不茹者能成道否答云齋惟戒殺
若人持素不斷殺心徒無益爾又曰持戒能
成道否答云戒乃防邪聖賢無不由戒以成
道不斷邪心亦無益耳
或問修行人死時還入胎殻否答云亦要做
得身主起方不入也曰如何做主得不入曰
平生修證定力堅固認得本性純熟臨死之
時心不散亂此時做得身主便不入也
或問父母未生之前此身在何處答云父母
之前了然無物因縁媾合始結胞胎形質之
累有矣曰形質若殁此身復在何處答云復
如未生之前了然無物也曰若無則無有也
又云復生何也答云火本無形木爲之根泡
本無形水爲之根人本無形父母爲之根何
得不生也
又問有輪迴是否答云人用禽獸心死必爲
禽獸生用人天心死必歸人天此不易之理
也何謂無輪迴曰子亦輪迴乎答云吾有輪
迴心必不免輪迴吾無輪迴心必不墮輪迴
或曰子修行死歸何處答云亦不生天堂亦
不在地獄亦不在南閻亦不在西國曰然則
在什麽處去答云寂然不動無來無去清淨
本然周遍法界得意生身自由自在
或問鬼神無像視之只是虛空又有鬼神何
也答云血氣之屬有形有想木石之屬有形
無想鬼神之屬無形有想形者質礙也想者
潜思也鬼神雖無質礙識想與物則同猶人
之潜思神住形留未瞬息間萬里可到至於
利名財色喜怒哀樂適莫不皆如親歷鬼神
之道即是如此
或問神通答云神乃性之妙靈覺者三才萬
物之間不疾而至不動而周潜天壽天潜地
壽地入水不溺入火不焚日月星斗風云氣
候金石草木山嶽江海八萬四千邪正等法
莫有能當其神者無往不利故謂之通心證
可知口言難究
或問金丹佛性理義同異答云佛雖從性宗
入終不離於命宗何以知之佛之說法必始
於東依周迴十方也華嚴一經始末别舉十
數此天數五地數五善財叅者五十三人兼
自己與昆盧共成五十五非合天地之數乎
又法華有二佛同塔之義龍女轉身南方作
佛蓋龍乾也南離也此非乾之中陰爲離乎
轉女成男此非坤之中陽爲坎乎乾離坤坎
之妙宻寓是也其曰四句偈一合相兩尊雙
林雙樹二嚴二智胸題萬字足露雙輪如此
等類非性命交融之義乎由是知佛性不異
金丹也謂佛惟是性宗者劣解淺學之士耳
或問禪學温養亦與金丹同否答云禪宗以
覺悟爲則上乘之人一悟便至佛地不縁途
路不涉陰陽心行處滅言語道斷純然眞空
之妙也此最上一乘下學難及其禪坐靜慮
一法與胎息閉氣略同温養亦不少異禪宗
又有過開後事如臣拱君如子就父一脉雙
圓之妙與金丹還返之理同
或問眞空頑空其理如何答云眞空者玄虛
靈通之謂也頑空者死灰枯木之謂也寂然
不動眞空之體也感而遂通眞空之用也至
于頑空則斷滅無性不靈死而不活之物也
或問釋氏極談空無以四大六根識神知覺
悉非我有未審何者爲道答云父母未生前
此形本無因有生後始有六根四大有六根
四大始有識神知覺吾身所有無非妄幻假
合觀其所始本實無之非釋氏之强言也彼
之極談空無者不過要此心體合太虛使絲
毫物累不著於中所以爲道也曰金丹上道
亦如此否答云上仙之道與此無異老君曰
觀空亦空空無所空所空既無無無亦無此
非極於空無者何耶
或問心經曰照見五藴皆空修丹之境亦至
此乎答云首一句便云觀自在菩薩觀者反
觀自心自由自在也次云照見五藴皆空此
觀心之時直下照見吾身五種聚陰徹底皆
空惟有一點元陽智慧朗然不昧也此兩句
人天之道所不能越見得釋氏作家處蓋觀
者定也照者慧也一切聖賢莫不由觀照以
成道修丹之法何莫如斯此非上仙之道也
　　　金丹詩訣
還丹不過眞金火金即元精火即心神火精
金交煅鍊眞金融火火融金
火太炎炎金氣消金頑火冷又難調鑪中金
火光常溢一顆靈丹永不凋
汞即神方鉛即氣氣神元在太无先須從天
地根元處撮向空懸鼎内煎
五金八石皆凡物草木根莖有象材要識還
丹無質藥須從心上鍊將來
止將自己心爲鼎便把元神作大還鍊取一
罏天地髓時時現出寳光寒
休向三才並八卦尋他金火出生年須知此
藥先天地出在三才八卦先
人是古今尋藥匠非徒人覓得應難雖然金
火盈天地不向人心甚處安
先天一炁吾之炁我此元神天地神天地我
神同一體妙乎一炁轉洪鈞
丹訣千千萬萬言莫明玄牝不須論箇中若
是英靈漢龍虎龜蛇一口吞
火候何妨說與君坎烏離兔要平均心閑意
定精神一虎嘯龍吟天地春
兎趕金烏入海門烏隨兔魄上崑崙刹那火
候周天地世上誰人識本元
七情不動心無雜五炁朝元意不生二八門
中須沐浴一團和炁兩弦平
驪龍珠向懷中養天寳瓶將手上持瞬息不
忘常守護一周天火産嬰兒
火候元來只是心心如專炁火温明定波慧
炬交相濟大藥還丹頃刻成
時人不識火根元文武抽添妄亂傳此火本
來無氣候廓周法界遍三千
戒根瑩淨絶塵生定水波澄慧月明獨照朗
然常不昧還丹直下可圓成
戒絶百非除衆惡定能止散集虛靈慧燈反
照昏衢暗何慮華池水不清
修丹當以戒爲先治散惟憑定力堅昏病欲
明須慧照了兹三者謂仙禪
鐵牛木馬遶長河石虎泥龍緫浩歌四獸不
知何處去空將招手叫黄婆
六賊捉將歸汞室五陰拿取入鉛津等閑運
動元陽火鎔作秋空滿月輪
絳闕無言重户閉黄堂有令守城嚴四夷拱
手降旗樹不動干戈五賊擒
前弦直向後弦覓後弦須必向前求二物不
離身左右一輪滿月五湖秋
龍從火裏駕陽君虎向波心馭月輪呼吸循
環天地匝崑崙海底緫回春
紫河車起海之濱超上重樓赴玉京日月兩
宫穿過了直從絳闕入黄庭
一從坎虎嘯江臯勾引離龍入海濤飛向崑
崙山頂過通身孔竅盡陽和
要知鉛體爲常靜汞用元來是動根動者若
同常靜合自然金鼎火温存
乾坤鼎器休他覓烏兎精神莫外攀姹女嬰
兒親乳哺黄婆媒合萬年懽
易是乾坤烏兎祖古人以易準金丹坤龍乾
馬循環用何慮神丹不大還
能明人道明天道會得天心即我心八卦五
行皆我有何消東覓更西尋
太極函三始象乾中分乾體便爲坤火龍水
虎相顛倒此是金丹最上門
半斤金子半斤銀合聚分明是一斤休向二
弦前後覓自家鼎内月輪新
母産嬰兒頭雪白父生姹女眼朱紅天然一
對眞無比日月年時出世同
火候綿綿宻宻行無思無慮念無生屯蒙朝
暮嬰兒就滿地黄芽照月明
丹書千萬明明道執象拘文又不中記取古
人丹訣妙教君終日翫眞空
不識金丹鉛汞眞盲修瞎鍊費精神茅圜草
舍長年坐賺殺閻浮世上人
學道從來有幾人爲於性命不雙明天台止
有張平叔兼悟曹溪最上乘
太極未分時何曾有覺知若能如是會直下
産嬰兒
五行由理定八卦在人推天地未生始其誰
識此機
會了如無會知如自不知不知無會處此是
大丹基
佛家戒定慧仙家炁精神二教元無别都來
一樣春
守成安主後刻刻報平安足令纔寛縱陰兵
便入關
古人方便說借物譬丹方若得眞魚兔筌蹄
亦可忘
一二三四五生生萬物母降本無終窮失却
大道祖
五四三二一返本歸无極五行顛倒顛金丹
從此得
心靜黄芽長心清白雪生心清神水瑩心定
大丹成
宻宻固濟定綿綿火候通坎離交媾處一粒
大丹紅
氣隨心意散精逐念思亡馳散神無主如何
得復常
心絶絲毫念神隨止定安了然無物累何處
覓還丹
貪嗔煩惱賊癡欲死魔兵會劫金丹寳須牢
守禁城
等心行十善守一滅三尸陰陽多方便神通
道可期
十惡重重積群陰日日生塵埃常在眼丹道
幾時成
復臨終至泰姤遁否將來二八陰陽峙黄華
沐浴開
二至非冬至雙橋一脉泉抽鉛添赤永十月
一周天
乙庚循晦朔丁甲望弦期三五陽正盛圓明
正此時
河車初運動夾脊透三關日月雙輪迅崑崙
任往還
金液從離降陽精自坎升坎離歸一炁前後
兩弦平
外藥太无炁内丹玄牝門將吾玄牝穴點破
太无根
二理須明合三關要實通月從滄海出日向
嶺頭紅
默默含眞處冥冥抱一時抽添兼進退休與
自心知
二氣透三關三尸胋自寒黄堂嚴正令五賊
報平安
眞空含妙有妙有合眞空空有融無礙同歸
寂照中
龍虎休爭戰龜蛇罷役驅黄婆無意智不動
産玄珠
父母所育身無非陰蕩穢子欲學長生别有
眞三昧
生滅即無明圓通體本清若知超脫法形外
覓無生
無生無不生斷滅道非眞固執神形閡難齊
劫外春
有質固非常無情無終敗物外超容儀浮塵
何足愛
玄宗直指萬法同歸卷之四










玄宗直指萬法同歸卷之五下七
　　　　建安仰山道院牧常晁撰
　　　　門人一山黄本仁編
　　　丹祖二首
有箇金丹祖常居萬象中乾坤稱作父日月
唤爲翁品類精神主群生性命宗若人能會
此可與話丹功
欲學金丹下手工先從太極始乾龍巽爲女
子元居震坤産嬰童寄兌宫烏兎虎龍成象
外汞鉛水火在身中庚丁辛丙憑誰會問取
乾坤始祖翁
　　　妄有五首
父母未生何處有爲因妄動始成形六根四
大相連綴禀受陰陽號曰人
眼耳鼻舌各行用色聲香味共安存身是貪
嗔癡愛宅口爲飲食是非門
地水火風權假合妻兒金寳暫相親此身借
貸陰陽炁炁滅何曾有此身
此身有物無非假惟有元陽一點靈號曰金
剛長不壞從教百鍊轉精明
世上萬般皆妄有先天之始本來無能明妄
幻歸眞性便是人間大丈夫
　　　示戒五首
十惡身心若不除修行徒用費工夫此爲六
趣輪迴種要學神仙夢也無
酒色氣財兼嗜慾若存少許道難親此爲萬
丈深坑口陷了閻浮多少人
一毫塵累心非了半點嗔癡道未成除是本
來無一物相逢始可話無生
飽食葷羶及五辛名爲壯氣養精神採陰九
一傍門法盡是當來地獄因
古人避慾如避箭又似深坑與毒蛇不避逡
巡須喪命如何有暇問丹砂
　　　遠害五首
埋光隱影宻蔵機莫是龍蛇虎豹知寵辱兩
端俱陷穽況無叔伯避周時
利名便是繩喉鎖富貴渾如梏手枝喉手幸
無繩梏累山雲深處養希夷
禍先福首身無作焰勢權門足莫趨止結青
山猿鶴侣任教人笑我如愚
塵勞寸寸陷人坑滿地投戈莫妄行六欲五
財須遠避安時處順樂吾生
修行欲至長生術且學全身遠害方魚必深
蔵鈎不到鳥須高舉弋無傷
　　　平物我五首
若要修行學至眞忘心忘物亦忘情胸中若
有些留礙萬象森羅緫不平
我忘機則物忘機物我相忘總若遺鳥自啼
兮花自落箇中消息有誰知
佛經四相應須無老氏三空要合符生死存
亡同一體故吾何處覓今吾
三才同本物同元太極渾函孰我人我亦不
知身是我又從何地有踈親
萬象之中身獨露身心萬象緫俱閑古仐妙
訣無多子到處無心即大還
　　　歸眞五首
四大六根兼意識言談呼吸緫非眞一切通
身俱放下又從何處有吾身
先天太極元无物我此形骸緫妄生知覺見
聞如不取憂悲苦樂是誰能
乾坤萬物元非有夢幻形骸緫是非只有大
圓平等智不容情識與心知
歸眞妙訣在常容若不知常妄作凶要識古
仐常一體妙融萬法至中中
外身之外却存眞無物爲眞有不眞心與境
融俱寂寂此時方見本來人
　　　破執五首
屯蒙既未定晨昏寄語時人莫亂宣片餉工
夫丹可結五年九載緫虛傅
會取乾離坤坎玄何勞依卦運周天止將一
味元陽火鍊到虛无太極前
按圖索駿徒施力執相拘文枉費工說與學
仙諸子道海門夜半日頭紅
認得元陽一點眞五行八卦緫虛分混成有
物先天地何用區區覓武文
說時容易做時難學得丹書不是丹踏破草
鞋無覓處得來只在片時間
　　　科教五首
遍法界中皆大道癡人猶向大羅尋不知元
始浮黎土只是衆生一寸心
古人方便垂科教蓋引凡流學聖流紫陌不
因花似錦王孫爭得鬥來遊
鶴唳鸞鳴騁好音龍降虎伏鬼神欽玄機須
向靈臺覓莫在霜縑畫裏尋
聯文置紙印重封勑將飛符頃刻中寂感玄
機如未會三天不許等閑通
世人修奉貴精神惟以精神合道眞秪向威
儀聲色取不妨賺殺世間人
　　　梧桐樹十二首
世間人須覺悟難得人身休辜負莫把時虛
度不離方寸蓬萊島多少時人行不到勸君
早覓長生路
早修行聽勸諭緑鬢朱顔易變故光景流如
注妻兒金寳暫相遇到了何曾將得去不用
縈懷慮
得人身元自錯莫信愚癡常造惡積善
樂爲人幸是生中國聞早回頭叅玄學休被
塵勞縛
學道人知端的要須認取元初一休外尋覓
初因一炁成形質配合陰陽生萬物此身實
自玄元出
汞即心鉛即氣汞鉛結就丹根蒂産在西南
地坎離龍虎緫由伊性命陰陽只這是勸君
早留意
守眞元專一炁嬰兒養就吾身裏十月胎圓
備萬般譬喻緫皆非大底由他心意地外覓
徒勞耳
這金丹無二道方寸不離眞水火既未相顚
倒箇中運用不辤勞海底天心呼吸到現出
長生寳
這丹頭牢結媾念頭動處靈丹走固濟要無
漏綿綿一炁三關透撥轉天輪行火候金鼎
蟾光遶
道無他心爲主執象拘文徒自苦記取神仙
語丹經譬喻千萬句止是陰陽兩箇字要識
根元處
叅玄人聽付囑百歲光陰如迅速轉眼花開
落大事因縁如未熟急須猛省開心目莫被
邪師惑
學無爲離塵俗結草爲庵山水緑散誕無拘
束南山看箇牛如玉人牛且喜俱相熟脫下
蓑衣吹一曲
謾騰騰無造作任意逍遥隨飲啄眞箇清平
樂喉手幸無名利索萬里孤雲並野鶴這般
誰知覺
　　　西江月
大道不由别物只由心上行持念頭纔動汞
鉛飛止要定心專氣殺盜媱邪不紀利名恩
愛休迷無心無事是丹基說破元來容易
多少外尋卦象不知返照眞元此身元是易
之門晝夜坎離常運烏兎馬牛龍虎無非借
喻爲根屯蒙既未定晨昏定意專心爲本
一意中宫不動四方四獸稱臣内丹外藥合
天眞現出一輪寳鏡此景此時此地無心無
我無人不知誰是本來心湛寂眞常妙境釋
氏禪經律論儒家傳記詩書老君三六部眞
符止論一心兩字了得一明心地諸餘土苴
何須忘形忘氣緫歸虛到此實非譬喻四大
一身假合六根五藴陰邪一元陽處是吾家
休認形骸野馬内院神京須出天堂地獄空
華玄玄難測此幽遐妙用有誰知者
　　　臨江仙
午夜金烏從海底丑初漸出扶桑大明東向
屬三陽韶華春滿院無地不生光直駕河車
朝帝闕泥丸宫飲瓊漿華池神水灌中黄嬰
兒未就母地久更天長
促取一年中日月來歸片刻之中坎離交媾
虎龍通三花時就鼎一霎現神功滿地黄芽
白雪輝騰南北西東二弦圓合甲庚同驪珠
初出水焰慧自燒空
打破這陽鑪陰鼎躍番黑汞紅鉛龜蛇龍虎
緫虛言六根並四大陰物一齊捐有箇天然
眞一種非心非腎非玄不容口意識情傳修
丹如此到可謂大羅仙
服氣嚥精吞七曜存思想化三車飛罡噀水
散名花詞章勤奏達吟詠酌流霞外事何干
於内境有爲功力何賒饒君作福等河沙不
明玄牝竅特地隔天涯
學道要明心地印更須陰陽同行不能及物
只爲身小乘無智慧大道幾時成一種貢高
誇自會妄言眩惑人情只圖博取利和名不
思生死苦萬劫路㝠㝠
　　　八月八日夜夢得二句寤而味之乃
　　　金丹妙訣得非太上教我乎謹用足
　　　爲一首
天外樓臺懸日月身中氣象轉陽秋(夢中/句)神
仙妙訣無人會紅蓼江頭楚水流
　　　論劣
名園花正鬥芳菲金鳳先啣入翠微可惜遶
籬蜂與蝶紛紛空傍菜花飛
酒家携壺詩家吟年年不負賞花心不知春
在梅梢上爭向麤桃俗李尋
　　　仰山人
一著當機疾怒雷海門煙霧一時開任他萬
里波濤遠不得驪珠定不回
　　　仰山境
古路荒凉荆棘生長蛇猛獸互交横山深云
宻溪流遠多少遊人不敢行
　　　指實
吾有一穴地四方無界至不落在高山不落
在平地亦不在江河亦不在城市亦不在中
間亦不在邊際不居人世間只在人間世買
來無牙憑賣不立書契叅立人休擬議相逢
請示指南眞指出眞龍何處是
　禪宗公案三十則
　　　世尊拈花
無事何消起禍胎人天百萬任疑猜分明有
法無人要空自拈花作笑媒
　　　迦葉微笑
金色頭陀最可憐因何微笑老胡前當時不
瞬青蓮目幾誤拈花作宻傳
　　　少林面壁
一言不契立身難壁面當年苦自瞞少室等
閑抛杓水至今四海浪花番
　　　南泉斬猫
衆口如槌啞不言一刀兩段便消魂未知千
古叢林下誰爲猫兒報此冤
　　　臨濟入門便喝
喝下如雷衆蟄驚誰知起死復回生銀山鐵
壁重重障一劒當空盡削平
　　　德山入門便棒
山藤端的不應櫸拈起英雄喪胎魂縱使通
身俱手服還渠一棒一條痕
　　　僧問趙州狗子有佛性也無州云無
從來生死不相干有佛情知作佛難直得云
無猶未許分明如劒倚空寒
　　　芭蕉云你有拄杖子奪你拄杖子你
　　　無拄杖子與你拄杖子
老倒芭蕉强起疑與無奪有謾相欺雖然擒
縱呈機巧何似干戈不動時
　　　子胡凡見僧便喝云看狗僧回頭師
　　　便歸方丈閉却門
一聲看狗急回頭咬著通身見血流歸路不
將方丈閉這般疾痛幾曾休
　　　僧問蜆子和尚西來意蜆云神前酒
　　　臺盤
分明指出酒臺盤直截衝開最上關多少乞
靈徼福者常常生被鬼神瞞
　　　僧問趙州西來意州云庭前柏子
柏子亭亭立翠寒不鄰梅玉竹琅玕孤標迥
出天然别多少行人作境看
　　　龐居士問不與萬法爲侣是什么人
　　　馬祖云待汝一口吸盡西江水即向
　　　汝道
獨露常常遍太虛眼横鼻直嘴驢都從教一
吸西江盡要且無人侣得渠
　　　僧問趙州親見南泉是否州云鎮州
　　　出大夢卜頭
驀路相逢話便休雲飛山在水長流爲君直
指無回互夢卜分明出鎮州
　　　玄沙馳書上雪峰峰接開之只是三
　　　幅白紙峰云知音君子千里同風
知音千里本同風三幅從頭徹尾空莫道雪
峰曾蹉過藕絲牽象入關中
　　　首山拈竹篦云唤作竹篦則觸不唤
　　　作篦則背具道唤作什麽
拈起情知兩不中謂非觸背亦難同竿頭别
有離鈎著管甚蘆花對蓼紅
　　　僧問臨濟如何是無位眞人濟云無
　　　位眞人是什麽乾屎橛
無位眞人乾屎橛知恩能有幾多人太平本
是將軍置不許將軍見太平
　　　僧問趙州萬法歸一一歸何所州云
　　　我在青州作一領布衫重七斤
涣散渾淪萬派奔收來元不滿毫分可憐趙
老無容隱却道青衫重七斤
　　　瑞嚴自唤主人公自應諾云惺惺著
　　　向後莫被人瞞
自呼自應謾多端唤起惺惺亦被瞞黄鳥不
堪愁裏聽緑楊直向雨中看
　　　僧問文殊多少衆殊云前三三後三
　　　三
前後三三本現成幾多錯認定盤星古人見
底今時月今月曾經照古人
　　　鹽官問侍者覓犀牛扇者云破也官
　　　云扇破且還我犀牛子
打草驚蛇豈偶然奈何蹉過話難圓當時覓
箇犀牛子只把鹽官搭鼻牽
　　　丹霞燒木佛院主詬問霞云燒取舍
　　　利主云木佛如何有舍利霞云既無
　　　舍利更燒兩尊
木佛燒來暖一般可憐院主被渠瞞當時不
有鑪中火爭免丹霞徹夜寒
　　　馬祖纔升堂百丈便捲起面前席祖
　　　便下座
知音未舉已先知雲起南山雨便隨捲起席
來無箇事海翁鷗鳥兩忘機
　　　藥山登山見見出雲間忽然大笑十
　　　五里居民皆聞其笑聲
獨上峰頭豁此懷長風刮漢掃雲埃不因親
覩嫦娥面爭得驚人笑口開
　　　馬祖坐襌南嶽將塼於祖前磨祖云
　　　作麽嶽云要作鏡祖云塼豈能作鏡
　　　嶽云磨塼不作鏡坐襌亦不作佛祖
　　　悟
磨磚作鏡豈無因打動南鄰震北鄰試把戲
毬輕拶轉金毛獅子便翻身
　　　六祖云非風非旛仁者心動
不動眞機理自融耳觀鼻覷眼如聾木人花
鳥元無礙一任風旛舞太空
　　　僧問古澗寒泉趙州云苦曰飲者如
　　　何州云死
寒泉味苦毒非常抵死誰𢬵性命當莫怪趙
州言忒煞從來苦口藥須良
　　　佛下生
攀枝右脇産藍園纔出通身是毒根不有九
龍口中水如何洗得這𡨚魂
　　　佛入滅
當日雙林隱却身乾坤禍亂一時平誰知野
火燒難盡次第春風吹復生
　　　祖師西來
歷涉江山不記年獨携衣鉢到南天西來祖
意家家有毒藥何消教外傳
　　　隻履西歸
衣鉢法事付神光石馬回途引興長忘耳山
前春夢醒平分隻履返家鄉
　玄宗二十四首
　　　元始天尊懸一寶珠大如黍米於空
　　　玄之中
一珠如黍向空安無限人天被眼瞞不見玉
京居咫尺却隨風雨出函關
　　　無鞅數衆俱入寳珠之中
收拾乾坤入畫圖東西南北緫無餘行人休
覓長安路方寸中間即帝都
　　　既入珠口不知所在
踏著玄關步步深了然無物亦無心想伊只
在秋江上明月蘆花何處尋
　　　元始於珠内說經都竟
光風霽月本依然誰說誰聞屬甚年要問當
時珠底事泥牛吼月下長川
　　　法事粗畢諸天復位
風雲聚散寳珠中細說鄉情興味濃回首故
人何處在青山依舊白雲峰
　　　倏欻之間寂無遺響
興祥布瑞顯家風百萬人天注仰同倏欻六
龍飛舞罷廓然何處覓神通
　　　老君曰道可道非常道名可名非常
　　　名
可名可道總非常休聽傍觀說短長妙唱本
來無曲調不勞特地品宫商
　　　無名天地之始
上無復色下無淵湛寂虛空任自然此境此
時如會得妙哉太極未生前
　　　有名萬物之母
廓落眞常絶往還從來造物本無端只因有
箇生生母鬼面神頭幾萬般
　　　玄之又玄衆妙之門
目斷桃源路杳賒遊人悵望指雲霞誰知山
水重重處不涉程途便到家
　　　谷神不死
靈光今古逼人寒誰識天根向上關劫火洞
然全不壞從渠生死不相干
　　　嬰兒未孩
懷胎木女正當時無識無聞也大竒軟似瓊
酥圓似月風流只許自家知
　　　不知常妄作凶
一種風流說向誰芳心只許玉郞知可憐宫
草年年緑何事王孫去不歸
　　　吾不知其名强名曰道
一自移家入翠微更無曆日記年時桃紅李
白薔薇紫問著東君緫不知
　　　有物混成先天地生
强爲名字浪傳呼有物分明本自無妙手丹
青描不就笑渠依樣畫葫蘆
　　　知白守黑
擲下絲綸便即休誰能長揭竹竿頭漁翁貪
釣江心月惹起波濤萬古愁
　　　道生一
二三四五總由他百萬縱横亂似麻盡向當
元生處覓誰知生處本無家
　　　離種種邊名爲妙道
萬象中間獨露身一纖毫物不容親他家更
覓離邊妙離到驢年也不眞
　　　三者既悟惟見於空
心形物即本來空悟見分明亦不容莫謂空
無成斷滅常常獨露太虛中
　　　視之不見名曰希聽之不聞名曰夷
　　　摶之不得名曰微
李四心癡生暗鬼張三眼病見空華從來無
物堪玄會視聽希夷謾自誇
　　　舜問乎亟道可得而有乎亟曰汝身
　　　非汝有也何得有大道
問處何如答處尊箇中消息向誰論他家意
出形骸表開口全無斧鑿痕
　　　齧缺問王倪四問而四不知
自心不許自心知四問虛勞話品題槁木死
灰元不著又從何處覓王倪
　　　南郭子綦隱几而坐仰天而嘘嗒然
　　　似喪其偶
子綦隱几仰天嘘偶喪情忘默類愚要識渠
儂親的處水雲散盡月輪孤
　　　聖人忘形養氣忘氣養神忘神養虛
忘形忘氣又忘神養箇虛玄合道眞智識情
塵俱放下不知誰是本來人
　　雜頌門
　　　善財南巡二首
近日江湖著脚難何如琴劒返家山郞君一
向貪知識惹得閑名滿世間
平生笑殺善財童百十名城信步通首末許
多知識教無非毒藥灌喉嚨
　　　善財見彌勒樓閣莊嚴
彌勒樓臺彈指開華胥國裏夢初回莊嚴百
億今何在坐對春風歌落梅
　　　龍女獻珠轉身南方作佛二首
一獻明珠事速成法王法令本無親此珠一
切群生有何獨渠儂解轉身
娥眉巧畫象時裝好箇龍宫窈窕娘不是呈
珠求作佛丙丁元即是南方
　　　圓覺經二十五輪二首
絲綸互换若爲酬用盡機關不到頭若向五
輪前後覓一身還有一身愁
傍生枝葉便多端直道從來不往還若是穿
楊無敵手不妨一箭破三關
　　　楞嚴經四大眞空
四眞妙體本來空清淨圓融法界中誰謂眞
空非四大分明夜半日頭紅
　　　佛涅槃
佛以生死止生死曉諭人天示去來若謂有
生還有滅知君未到涅槃臺
　　　常樂我淨
若行常樂我淨又是鉢盂添柄一箇堅宻法
身不許群生識認
　　　如如不動
唤作如如不動正是泡影幻夢饒伊直下所
當執死蛇頭何用
　　　金剛四相
本來無我無人相壽者衆生又孰爲忍辱仙
人支解日至今猶自不曾知
　　　金剛四句偈二首
經中四句本依然若向經尋又倒顚自是不
歸歸便得蒼天休更哭蒼天
聲求色見行邪道知識情知錯轉深只在白
雲峯裏住何勞踏破草鞋尋
　　　魚籃觀音
跣足褰衣出岸濱藍兒携箇活金鱗此魚要
賣誰知價除是龍門舊主人
　　　靈照女
十字街頭售笊篱笊篱底事有誰知家常日
用無人要特地教兒賣與誰
　　　布袋和尚
布袋長拖入市廛街頭日日弄風顚有人問
我西來意义手當胷立向前
　　　寒山拾得齊笑
相逢拍手笑呵呵笑道伊儂没奈何只有自
家知此意更無人會笑中多
　　　鐘離鍊丹
七還七返鍊眞金直向雙輪火候尋鑪内不
燒凡品藥丹成顆顆是人君
　　　吕仙飛劒
鑄氣爲金凛凛秋不圖威力屈諸侯削平六
賊三尸後夜夜寒光射斗牛
　　　老君青牛
飄飄仙杖返流沙隱映神光散彩霞自駕青
牛歸去後不知明月落誰家
　　　先生懸壺
鬧市叢中懸箇壺壺中寥廓納玄虛番身跳
入渾閑事試問傍人會也無
　　　陳摶負琴
負箇琴兒伴此行無絃一曲鮮能賡平生却
笑子期耳只會聽他指下聲
　　　叅同
木毬端拱走無停义手崑崙步不行開眼石
獅春滿室懷胎木女月二更殺人鱉鼻須教
死死水驪龍放令生四句妙門如領會空王
寳殿許先登
　　　離遠離幻
本來無幻亦無離離遠離名覺亦非若擬幻
心依幻滅幻華仍舊滿空飛
　　　解傅大士頌
空手把鋤頭(物動智/不動)步行騎水牛(境動人/不動)人
從橋上過(身動理/不動)橋流水不流(色動心/不動)
　　頌涅槃經偈
　　　諸行無常(什麽物/不恁)
朝看花開滿樹紅暮觀花落樹頭空若將花
比人間事花與人間事一同
　　　是生滅法(到這裏各/過不去)
有色有形俱不免無情無識亦難過乾坤萬
物皆如此試問諸人會也麽
　　　生滅滅己(須是如/此是得)
廓然過去滅無滅寂爾當來生不生見在如
如生滅已任渠日午打三更
　　　寂滅爲樂(可知/禮也)
遇他劒客須呈劒不是詩人莫獻詩會者相
逢只彈指此情能有幾人知



玄宗直指萬法同歸卷之五












玄宗直指萬法同歸卷之六下八
　　　　建安仰山道院牧常晁撰
　　　　門人一山黄本仁編
　　　雙明
眞風眞火與眞水眞地眞空合性空此是先
天眞血脉本如來蔵即圓通
先天有佛稱多寳後佛牟尼號釋迦二佛元
來同一塔交叅性命的無差
天地之數五十五善財叅處五三門添却毘
盧兼自己恰成五五合乾坤
華嚴首末皆言十契合天根及地根性命陰
陽由此立誰言佛氏理偏存
不動眞空生妙有不離妙有即眞空眞空妙
有渾無礙萬象同皈寂照中
覺心覺體元如幻性命陰陽謾自誇無有有
無元不著方知空裏本無華
廓周法界普含融貫徹三才萬物中莫謂此
宗成斷滅晃然妙有起眞空
眞空妙體體存誠誠則靈兮性自明空不空
中生智慧頑然空寂又非眞
曠大劫來常大寂了然清淨不容知乾坤萬
象從渠有常寂眞光定不移
廓開五藴空中鎖消落陰魔十八重丿法一
時俱掃盡常常獨露太虛空
儼若千燈同一室又如萬鏡互交光重重映
現渾無礙不動纖毫徧十方
未有乾坤先有空依空生有始乾龍分龍便
是坤之體一脉流通萬物中
　　　古意
未見梅兮山寒澗闊既見梅兮孤標清絶三
四花兮肌冰雪疏影横兮黄昏月梅兮梅兮
對我悄無言說
日落西山兮暮霧初收萬里長安兮遠浸清
秋機不露兮閑沙鷗月初明兮水悠悠翁兮
翁兮獨自垂釣孤舟
望後人兮遐想音容歸不歸兮懷慕冲冲巧
其來兮驀相逢詰其言兮意難窮人兮人兮
無語獨對春風
山重重兮白雲浩浩子不歸兮遊迷遠道鴈
無聲兮音不到懷後人兮若悲悼遊兮遊兮
胡不歸來則箇
斷雲兮風捲無踪素練兮天影昭融寂寂兮
萬籟無風皎皎兮孤月流空斯時兮意有誰
同天際兮夕照紅
微遠浦兮荒草依依蓑翁兮釣罷苔磯風帆
兮貼水如飛空空兮載月來歸
木蕭蕭兮景物頽乎夕陽物紛紛兮人孰知
乎其常山蒼蒼兮茫茫雲揚此意尤長其誰
相望
夕遑遑兮昧而覺者其稀行憧憧兮誰能靜
之以機鳥飛飛兮草依依雨微微吾道甚夷
孰知來歸
　　　意外
漠漠癡雲鎖未收長風捲散意悠悠孤輪不
許絲毫礙萬里長天一樣秋
　　　返觀
一念無生理事融如空元不著如空不知不
識誰爲主萬象同歸寂照中
　　　惟一
萬人一心天不能違萬人萬心天不能違興
邦亡國非心者誰一人一心天不能違一人
萬心天不能違亡身亂道非心爲誰
　　　不二
聖人心不二天地不能違聖人法不二鬼神
不能違聖人言不二天下不能違聖人道不
二萬古不能違有能常不二天地悉皆歸
　　　心宗
身爲心府心爲道宗身心豁開萬化立空萬
化立空復爾心宗毫釐之差南北西東
　　　無有
無道有道無心有心有無不著無古無仐有
言必無無言必有不涉言詮天長地久
　　　不知
不知故知知之非知知所以非今古同歸心
與心知知之則非兀然不知豈曰玄微人謂
我知我實不知人是其是我非其非
　　　不迷
人憂亦憂人笑亦笑不逆世情自然玄妙不
必深隱不必顯居不必獨覺不必如愚道來
順化順來正化順逆中間默分眞假法語世
語世語法語世法兩端要安其主
　　　内外
世間之金寳身前之富貴心中之金寳身内
之富貴世寳養凡身心寳養聖神世寳終歸
假心寳能全眞身滅世寳滅心寳永不失嗚
呼斯兩端君心惟自决
　　　人心
人心一須臾徧走四天下或如搏兎鷹或如
追風馬水火輪交馳雷電影相射狂風揚沙
塵奔濤衝石罅陣面劒戟交天河亂傾瀉紛
紛無停時飄飄晝復夜不能頃刻間安止於
神舍是以古聖賢求心無休暇六載與九年
觀心不暫捨嗚呼天下人孰能知心者
　　　仰山開堂頌
未飽叅堂去逢齋洗鉢回若然存粒粟五嶽
與三臺
　　　頌金剛經一合相
天地中間明各有對奇偶相逢陰陽匹配一
二三四成古人錯一不落字猶作野狐五百
劫仐人錯言不計數比乎野狐萬倍業未證
謂證者河沙未得謂得者如麻若謗古人大
般若三塗地獄永爲家
　　　淨穢
一泓淨水加之糞穢行人過之避目不視一
泓淨水加之妙香行人過之競口而嘗淨爲
人樂穢爲人惡善惡二途君心自度
　　　自己
人人自己老君箇箇本身彌勒終日相對不
知長年外頭尋覓忙忙江南江北役役三淮
兩浙或守古塚草庵或作山魈水客㝠㝠坐
黑窟中指認生死神識唤作大道根源眞箇
失子認賊之可語學道高人見性以悟爲則
知之然後不知悟得又須行得煩君取問骷
髏何時得離火宅
　　　道難成
縱横萬法廣無邊獨有天心理最平金榜題
名容易得紅塵學道極難成不明萬法主中
主空向古人行處行百億萬人談此理中間
誰會達無生
　　　學道難
兎角成梯尚可攀龜毛爲拂雀銜山這裏尋
覓猶容易只有休心學道難
　　　悟道難
棄位辤王亦等閑焚身斷臂未爲難了明無
證無修理到此方知悟道難
　　　得道難
毛滴能令海水乾芥頭針尾亦如閑五車三
蔵通非妙天下無如得道難
　　　難得
巴歌越唱古今繁雪曲應知和者艱今日伯
牙因可有世間再覓子期難
　　　難行
屈曲迴環路不通白雲青嶂萬千重行人悵
望空遥指誰到通霄最上峯
　　　難信
坦然大道甚平夷說與時人識者稀回首故
鄉誰肯信夕陽荒草謾依依
　　　難言
㝠㝠默默杳無根豈假陰陽象數存天下工
竒皆可習惟兹一事最難言
　　　絶照
乾坤萬物分明有到得忘心萬物無忘炁忘
神仍絶照廓然何處覓今吾
絲毫念慮閡心胷便與當元境不同獨露堂
堂猶是妄又誰知有太玄空
識得玄元大道基有爲須要到無爲不知超
脫徒頑守屋破難教主不移
小根劣識覩兹言便謂陰靈墮在禪不會大
丹圓覺妙釋迦元即是金仙
　　　守終
四十無常日日催秪今便作死安排柳衰花
謝老時勢萍聚虛浮亂世財古道盡隨流俗
散少年未去白頭來如龜蔵殻猶難免況肯
伸頭引禍胎
　　　五十中秋
寵辱渾如泡幻漚耳聞目覩緫虛浮天心惟
到平中止道理須歸極處休萬物茫茫皆是
妄一身役役復何求煩君爲問中霄月半百
人生能幾秋
　　　道存
髮稀齒落未須驚賴有眞心不變更吾道古
今常不老患身終始少長生百川到海流方
正一月懸空景自清懷抱不消蔵世慮空諸
所有是常行
　　　歸實
未悟徒分性命宗猿猴擲樹火輪紅這般道
理須歸實那箇人心不帶空秪爲塵勞生掩
蔽致今覺性不靈通若能靜視人問法一切
人間法一同
　　　平白
宗祖元無法與人心心相照始堪任不明發
育陰陽理安識生成天地心三才雖已分高
下一脉何曾間古今此是宛然平白事奚消
東覓與西尋
　　　靜觀
靜坐之中細審量世間何短復何長古今共
戴一天地代謝相傳幾帝王寸寸山河爭戰
野方方草木利名場匆匆萬化皆虛假獨本
來心不改常
　　　本同
儒道聰明世所宗先天一脉本攸同學須造
妙辭方達悟得眞機理自融治世豈堪忘大
義懽心須要到玄空幾多枉被聰明惱生死
臨頭打不通
　　　無爭
從來萬水必朝宗惟一惟精執厥中三教不
須相抵忤一元必竟本和同詩書固是人倫
主釋老能叅造化功箇裏休論非與是一家
門户萬家通
　　　一定
酬應匆匆日用中主人不與衆人同浮云流
水心無競霽月光風景自融定後有生非實
理覺來何事不歸空古人豈是無眞說自是
凡庸滯未通
　　　絶學
絶學雖云不讀書教門又要用文扶一元字
脚然非有三蔵文傳敢道無治世必由仁義
衍修行須辯死生徒勿將心學輕文字悟到
玄虛緫不殊
　　　本分
讀書必竟求通理學道先須識本心理若不
通書枉讀心如未達道難尋别無智慧超生
死空負聰明博古今寄語世人須省悟莫將
容易自平沉
　　　隨縁
老來行止付蒼天隨力隨時結善縁不願有
名居盛世但祈無事養殘年人生至此方知
幸身世臨終始保全却憶向年遭虜日豈期
今日有詩篇
　　　病愈
善能免惡復延年此善爲將何所先本地風
光常耿耿性天月色久娟娟前程日日行方
便好事時時要向前寄語世人須著力善心
端的格皇天
　　　止貪
平心直道是良籌勤苦營生勝預修千日算
天雖易富一朝覆水恐難收少求少喫少費
用休詐休貪休計謀此是人生安樂法勸君
莫待禍臨頭
　　　媚鬼
堪笑時人不自羞不由心地建良謀民吾同
類忍欺賊鬼者何功諂祭求世上困窮渾不
顧陰中報應一何悠少存方寸前程事勝似
千金作預修
　　　歛民
衆生元自無煩惱善惡皆由心上來天道無
親惟輔德人情纔變便成災損他利己猶貪
福以佛爲名厚歛財此事未爲長久計善根
反是禍根栽
　　　饒人好
不憂國法畏閻王貪福求生告彼蒼假使推
心多布施何如放債少求償剥膏削肉需財
物塑佛粧神作道場何似饒人些子好近延
福壽遠兒郞
　　　普勸
愛名愛利愛叅玄成道成家利兩邊不達大
倫螺測海未明正法管窺天無心無物方爲
道勞己勞人豈會仙寄語紛紛塵俗子閻王
他日算工錢
　　　諭世
堪嗟身世若循環鎖在重重五欲關百歲一
生渾是夢千思萬算不如閑莫教白髮生盈
首縱有丹砂不駐顔到了輸他嘉遁侣閉門
高枕雲云間
　　　少行
紛紛誰會悟浮生殊俗論虛緫暮征天下萬
形皆有弊世間獨水得無爭心惟定慮方無
累理到窮時始自明此道古今常坦坦相逢
端的少行人
　　　四不能
水不能漂積善物火不能燒積善家賊不能
劫積善財官不能抄積善業
　　　四不可
心頭不可謀人業口頭不可說人非背後不
可使人毒身後不可負人財
　　　四平等
心頭平等强燒香秤頭平等强布施尺頭平
等强修齋斗頭平等强醮祭
　　　四不平
筆頭休寫不平狀庫中休貯不平金人前休
說不平話世間休用不平心
　　　四不義
習不義之行易亡謀不義之財易散養不義
之子易窮用不義之人易叛
　　　四不實
心非實悟則易惑道非實學則易失理非實
明則易偏神非實通則易窒
　　　四要
國不必大止要君臣和家不必富止要子孫
賢身不必貴止要衣食具福不必祈止要心
術好
　　　四必
國大君臣不和必削家富子孫不肖必窮身
貴衣食太侈必夭福祈心
術不好必凶
　　　大不幸者三
秀才不讀書天下大不幸僧道失本心教門
大不幸國家無賢相朝野大不幸
　　　不爲福者四
僧道多非人不爲教門福道脉無所宗不爲
衆生福勢盛無所損不爲後世福賦蠲無所
奉不爲天下福
　　　分定
今見惡心人富貴多供奉此是前世因今生
還他用今生所爲錯後世必墮落不信久長
看子孫日貧薄
今見好心人平生多禍咎此是前世因仐生
還他受今生用心吉後生斷不失不信久長
看子孫居官職
　　　果然
凶人死亦凶善人死亦善此理果如然耳聞
而眼見
　　　死平
貧賤不免死富貴不免死貧富有兩般生死
無二路
　　　道平
古時亦此道今時亦此道大道至公平由人
悟不悟
　　　我於
我於十二時早曾悟此理自後歷艱難或窮
或廢弛經營三十載無人是知己亂逢幾死
生此事不敢棄僅至五十來方登平白地三
教兼其行死生惟一視世患不可逃冠裳聊
爾恃自慚智慧輕至人予願值平昔之師友
不過攻乎異各尊其功能各是其所是有說
彼謂狂有言彼所忌不逢明眼人惟心自商
議無聖亦無靈眞金須火試舉世知之誰嗚
呼自流涕
　　　有形以來
有形以來及至於此萬萬生生萬萬死死我
與天民共一宗祖天下女男無非父母叔伯
親姻昆弟妻子或君或臣或朋或舊師仙儒
釋華夷易地或冤或讎或愚或智一元之初
實同根蒂析派分原開枝散根天高地闊日
往月奔愈久愈失不知其元我知浮世一家
親誼何必我人爭名奪利背負宗親反傷天
地我之與人生無二理耳同乎聲眼同乎視
鼻同乎香舌同乎味孤窮困苦殘疾賤卑實
與吾身累世相繼捶辱欺凌嗔斥寒飢取奪
屈抑祼露驅馳此等之類舉切吾肌哀哉此
心又何忍之
　　　不實
自己不得實不實以教人人承其不實復以
不實陳隨流而入流妄僞以汨眞一大以吠
虛千猿爲鼠身
　　　接待
道人秉心持不殺戒親知到來殊無接待軟
炊白飯爛煑野菜午齋暮宿一而不再本分
家風别無違礙了事底人休怪休怪
　　　感時題梁原寺
生不逢堯治艱難幾次遭五年更治化三度
見兵戈民亦勞特甚天其意欲何草茅時感
慨吟罷首空搔
　　　題梁原
風爲掃箒月爲燈雨後青苔遍地生小鬼不
靈人已去落花啼鳥自傷情
　　　題崇慶堂
一陽復盡二陽交春到天根第二爻臘盡晴
風舒柳眼山寒宿雨霽梅梢東君未必徧桃
李春色應須到草茅此去三陽開泰近誰云
吾道繫乎匏
　　　暮春
人生過半百又越五年期雙鬢秋蓬老孤燈
夜雨時眼昏猶識字心懶廢吟詩故國迢迢
遠其誰是已知
江南三月暮遶樹落紅稀春去驦騮驟時隨
烏兎飛塵埃雙刺眼身世兩忘機往事皆塵
跡應須白馬歸
人生在世間百計不如閑方寸物無累乾坤
心自寬塵勞嗟白首泉石愛青山擾擾何時
已春歸秋又闌
　　　笑忙
天下有何樂惟閑可保身不能閑一日作甚
世間人
追逐從多事何如絶援攀死生渾若夢富貴
不如閑
富貴求容易清閑得最難秪愁添髮白誰會
放心寛
　　　世踈
路絶客行少山高雲氣深身全疏世事道不
隔人心
有限百年景如飛一矢催紅塵嗟易老白日
懶追陪
　　　暮春
春去不回首紅稀緑滿枝若爲身所役那得
道成時
春去雖然急吾心本不移花飛風靜後雲散
月明時
　　　觸事有感
園林處處落殘紅院宇蕭條景不同自是一
時花不幸何須特地怨春風
天工何事倦安排乾澀枝梢尚未開想子止
知攀折去更無人爲惜花來
　　　結蘆靈巖
把茅蓋頂近山堂紙作簾兒竹作床不是逃
名甘苦淡塵勞身世貴相忘
竹引風爲青羽扇松擎月作夜明珠暮煙簾
幙霞幃幛此景君王也不如
　　　感舊
野花移種緑楊橋紅艷枝枝似火燒舊日園
林春意薄秋風零落轉蕭條
　　　驟雨
雲屯鐵騎雨傾盆萬里山河黑墨昏頃刻長
風雲雨散依然前日舊山行
　　　至元甲午冬十月雷電凍雨三旬次
　　　年大荒
十月三旬雨雷聲遍遠方禾頭生耳白菜脚
爛心黄世道不知古天時亦變常道情方土
木書此爲時傷
　　　金剛拍
知音拍拍要無差逐響尋聲亂似麻大士當
時未說頌不知明月落誰家
　　　索衫
萬索千繩結作衣等閑串著貼膚肌本來無
物休纏縳記取當初出世時
　　　鋤頭
木爲根柄鐵爲身幾下鉗鎚打得成不管殿
前荒草滿一時剗却掌心平
　　　幻身
生老病死之都城憂悲苦惱之窟宅千年活
計枉勞神百歲人生眞過客
錦繡圍箇屎尿坑酒肉蔵箇膿血袋貪財好
色更貪癡學道叅禪都不會
幻身只是呼吸氣氣若不來死立至須臾身
爛不堪聞富貴英雄何處是
世人只會養其身且不能知養其命身是假
物終必壞命是長生不死聖
　　　感謝
感謝祖宗並父母生吾身喜是男兒不隨季
世兵刀死更不修行待幾時
　　　學道休
無求無求勝有求快樂快樂樂生憂幾度幾
度尋思著何如何如學道休
巧計巧計勞心謀貪癡貪癡不轉頭煩惱煩
惱重煩惱何如何如學道休
　　　破迷
風雷驅驟雨昏暗太虛中頃刻風雷散依原
舊太空
貪愛癡煩惱昏迷古到今一朝煩惱散依舊
本來心
　　　寒山拾得相掩坐睡
相掩而坐相枕而卧坐卧中間不離這箇只
這箇是什麽全然不涉商量且下爲君說破
　　　讚佛
世尊涅槃日銀槨掩金身帶累及兒孫一例
要金銀咄從今莫露黄金相要使時人
識汝貧
　　　必竟行
日月至光明猶被行雲翳人心方寸間豈不
爲塵蔽雲爲日月魔塵爲人心祟上智同下
愚大明必大昧行雲時掩翳日月不失光塵
勞雖障蔽人心亦何傷雲散天漢曜塵散心
精皎烏能長夜冥必竟晨將曉



玄宗直指萬法同歸卷之六




玄宗直指萬法同歸卷之七下九
　　　　建安仰山道院牧常晁撰
　　　　門人一山黄本仁編
　　　耳觀
古人觀人以心今人觀人以耳心觀同乎金
蘭耳觀同乎桃李金蘭義氣無忘桃李芬芳
後已嗚呼天下之交孰非耳觀者矣
　　　琴
我琴不在音聲我意不在山水月明風靜中
間對景有誰玄會
　　　棋(内一僧倚/肩坐卧)
手指心勞役役衆眼同觀得失何如長睡倚
肩内外機關都息
　　　書
展開長天作紙倒蘸太華爲筆雖然文彩全
彰何似混淪太極
　　　畫
見色觀形嗟呀指點精奇無價太虛裏面些
兒而子如何能畫
　　　寄石堂丘道判
藥苗不採易枯乾撚指桑榆兩髩斑萬兩金
枷誰肯捨百年火宅出應難鉛鑪土潰金精
走汞鼎霜濃火候寒好景都陪人事過問君
何日話還丹
　　　寄徐靈谷休糧
青山是處可棲身猿鶴樵漁緫故人禪坐經
行忘世累饑餐渴飲樂天眞老宜氣力精神
健妙在心田火候匀若擬休粮求大道蒸沙
作飯恐無因
曲江江上日輪昇直上崑崙照谷神火向天
根歸汞室水從月窟入鉛津乾圓坤滅機隨
斗陰極陽生理在身神炁歸虛常寂照此時
方見本來人
　　　琴
伯牙不再生子期終罕遇嗚呼天下心誰識
琴中趣
　　　棋
勝負不兩立一得還一失可憐清白心終朝
自鋒鏑
　　　書
點畫清且奇得心應諸手蟲鳥未觀時此字
從何有
　　　畫
藤縑白玉如巧畫形新故本來素潔肌奚假
丹青污
　　　鏡
内性潜厥輝刮磨光始露覿面媚其瞻回眸
稀自顧妍醜雖弗私塵埃能致慕嗚呼鏡中
形幻變其誰悟
　　　筆
嘗得鋒銳時摛文傳雜頌何期至鈍根棄捐
渾不用哀哉好惡情天下誰非共
　　　墨
漬涅中書君染污千張白終日佐傳文孰知
形漸迫何哉致滅軀秪爲身心黑
　　　靈巖圜
寂然萬籟四山空此景何人肯話同獨有無
心天下月夜深垂照到圜中
落落清流水動琴飄飄黄葉地鋪金山林富
貴知多少最苦無人會此心
山寒路遠字來踈焰熾權門衆競趨我受神
仙眞宻印了無車馬到茅廬
　　　詠生老病死
金盆浴處喜非常生雙鬢駸駸又雪霜老百
節不調聲乃乃病千秋永别路茫茫死含情
抱識眞難免如蟻循環實可傷除了本來眞
一字其餘何不
屬無常
　　　生苦
形生患亦生苦本於斯立識性漸開萌欲情
增積習顔色美當年利名無虛日悲夫勞此

心何異乎駒隙
　　　老苦
丰容異昔時膚皺面黧黑髮落齒牙摇眸昏
神氣竭落木窮秋霜流光嗟暮日嗚呼萬物
情何莫於斯極
　　　病苦
四大相違和氣衰血流滯壯年樂且滛窮老
悲斯至楚痛秪自當呻吟有誰替金玉錦繡
竒愁懷懶看視
　　　死苦
四大一分離萬縁齊捨棄富貴此時休英雄
何處是浩浩白楊風凄凄青草地不有再歸
期萬古空流涕
　　　形陰
貪愛嗔癡妄想思媱邪殺盜意迷愚色聲香
味皆陰物要得飛神定是無
利名恩愛及思神喜怒言談歌笑音地水火
風非實體皮毛骨肉緫爲陰
陰重情多必墜沉陽輕精粹自冲昇神凝炁
妙虛靈徹碧落空歌謁玉清
鍊心鍊氣鍊精神鍊到純陽合道眞中有一
毫陰物撓許君未見本來人
　　　呵呵笑歌
笑呵呵百歲光陰一刹那兩字無常留不住
驚人富貴待如何笑呵呵世間何處不塵勞
反掌青春成白髮流年一擲過如梭呵呵笑
宇宙生靈是多少勞生眞箇是勞人勞盡世
人人不曉呵呵笑阿誰不被勞生釣我亦勞
之賺半生于今始把勞生掉笑呵呵我今獨
醒汝知麽利名聲色風中燭金玉榮華水上
波笑呵呵逕路修行决不蹉佛性金丹非兩
種元來玄妙處無多呵呵笑玄之又玄妙又
妙直向鴻濛象帝先尋箇混成玄牝竅呵呵
笑三句三玄未爲要眞鉛眞汞眞鼎罏豈是
世間閑藥料笑呵呵好從金鼎快烹陶外向
年時覓子午還同兎角及龜毛笑呵呵自己
靈丹放玉毫但將眞火温温養十月胎成性
自牢呵呵笑無絃彈箇無生調鐵牛耕處玉
芝生海底金烏常返照呵呵笑不用休粮忍
寒殍澗水山泉任性情江月松風自吟嘯笑
呵呵執象拘文緫是魔會得九還並七返便
是神仙與佛陀笑呵呵修仙修佛緫由他佛
法謂之心地印玄門權號作黄婆呵呵笑六
根清淨心珠耀一念無生萬法空妄想不除
禍自召呵呵笑只要本來常皎皎百萬丹經
緫一機一機通達千機透笑呵呵身内常懷
智慧刀斬斷無明癡暗賊華池性水瑩無波
笑呵呵對景無心自哩囉休覓天堂並淨土
亦無地獄與閻羅呵呵笑不待九重天子詔
千金不搏此身閑任他金印懸斗大呵呵笑
玄關不遠誰能扣衣裏明珠只自迷劫劫波
波徒外走笑呵呵逝水如何有返波可憐役
役勞生者唤不回頭怎奈何笑呵呵哭指山
高水更高我作此歌還自笑知音撫掌更呵
呵
　　　勸報父母十恩
懷躭十月體重身麤行住坐卧如龍護珠暗
禱神明祈求男女父母之恩於斯爲始
臨當坐草萬千煩惱生死須臾性命難保破
腹刳腸苦痛非常産生恩重碎骨難償
出世爲人便知饑渴首末三年飲娘乳血温
養漸大情性漸生不資乳哺何由長成
三年抱負始離褓襁子在懷中珠擎掌上水
火臨踏刀踞加夷提携愛惜尤不忍離
大小便利瘡疾濃潰手洗衣拭不嫌臭穢盪
滌蟻澣濯垢衣時其寒暑如事神祇
簟席之間或遭穢污回兒就乾母眠濕處但
憂子冷不問己寒護惜之恩何日可殫
甘甜吐哺苦澁自茹但欲兒飽不計己饑凡
得好味必留餒子子食之甘父母心喜
整飾容儀剪理梳沐錦綺羅紈盛爲兒服羽
毛光彩頭角漸大父母之情轉生憐愛
提携撫育訓誨無忘欲之成人必教義方年
及冠笄漸識生理父母之心暗生懽喜
父母之心愛兒無厭卜宅求田廣爲聚歛亡
殁之後尤念子孫粉骨碎身莫報深恩
謹按傳記昔北斗眞君下降衮州曲阜縣蘭
公家自稱孝悌王語蘭公曰始炁爲大道於
日中爲孝道明王元炁爲至道於月中爲孝
道仙王玄炁爲孝道於斗中爲孝悌王夫孝
至於天日月爲之明孝至於地萬物爲之生
孝至於民王道爲之成吾於上清以下託化
人間示陳孝道後晋代當有許仙傳吾孝悌
之宗是爲衆仙之長自是許仙果傳孝道
教天下化之壽年一百三十六歲全家四十
二口白日上昇至今隆興西山事跡昭然夫
孝爲萬行之骨衆德之宗成仙作佛爲聖爲
賢莫不由孝道而致者天地三光尤勤於孝
況人乎且父母劬勞恩深罔極其爲恩者非
止於十惟此十般爲大世所共知者今略爲
圖加之訓註普勸世人同行孝悌如不孝於
親不悌於長雖事奉佛道之謹持齋禮拜之
勤功不及親於道無益此皆格言伏願敬之
毋忽江月林道晁謹書
　　　人天十善　(身三善意三善/口四善)
一不殺生　好生惡殺天地本心人能戒之
　福德滋深見世延年身後無罪積善之家
　不殺爲最
二不偷盜　不與而取皆爲之盜人能戒之
　免招身禍生受官刑死墮地獄世間兇頑
　賊爲最辱
三不邪淫　四生輪迴媱爲根柄人能戒之
　增延壽命傷神穢德亡精耗氣全生之人
　斯爲大忌
一不貪世　間煩惱由貪愛結人能不貪煩
　惱自滅欲海甚深愛河無極若不求離必
　遭沉溺
二不嗔　嗔心如火炎炎難向人能戒之忍
　辱爲上爭訟攻鬥危身辱親亡家破業無
　不由嗔
三不癡　癡人無智㝠㝠夜行不知返照必
　墮沉坑酒色財氣貪婪愚詖一向癡迷畜
　生同類
一不妄　言語言妄發惶惑人情起禍興戎
　由妄而生人能不妄鬼神信向三教聖賢
　咸言無妄
二不綺　語錦𦂶其詞飾非文過覆蓋瑕疵
　含蔵怨禍言無華飾秉心忠直厚德所歸
　生生陰隲
三不兩　舌扇惑君臣支離骨肉構禍連仇
　亡家敗國人用兩舌背是面非生遭刑法
　死墮泥犂
四不惡　口出言穢惡臭毒流潰駡詈尊卑
　痛傷骨髓口四種業是非之門人能戒之
　道德長存
已上十事不犯則爲十善犯之反爲十惡成
佛作祖爲仙爲人莫不由善業之所致也大
梵天宫玉皇大帝釋氏教戒諸天之上道也
行十善者則善根牢固福德滋深世代昌隆
子孫榮達見世頓免王刑刀兵疾疫水火飢
饉等難死後飛神三境證果六通或生爲人
當作王侯大族豪貴公卿享受天福快樂無
窮行十惡者罪業深積障難加增世代不振
子孫泯滅見世不免王刑刀兵疾疫水火饑
饉等難死後身墮三塗魂沉九地受苦長夜
泥犂火燃或生畜生中身遭剉斬或得爲人
貧窮孤苦殘疾盲聾六根不具人不喜見種
種善惡之根釋經道典具載甚詳今列於斯
復爲註脚普勸世人同行十善江月林道晁
謹書
玄宗直指萬法同歸卷之七









