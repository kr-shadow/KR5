#+TITLE: 修真十書鍾呂傳道集-北宋-鍾離權
#+DATE: 2018-05-12 10:21:39
#+SOURCE: github.com/kanripo/KR5a0266 master e3cb8fe1                
修直十書卷之十四李一
　鍾吕傳道集
　　　　正陽眞人鐘離權雲房述
　　　　純陽眞人吕嵓洞賔集
　　　　華陽眞人施肩吾希聖傳
　　　論眞仙
吕曰人之生也安而不病壯而不老生而不
死何道可致如此鍾曰人之生自父母交
會而二氣相合即精血爲胎胞於太初之後
而有太質陰承陽生氣隨胎化三百日形圓
靈光入體與母分離自太素之後已有昇降
而長黄芽五千日氣足其數自滿八十一丈
方當十五乃曰童男是時陰中陽半可比東
日之光過此以往走失元陽耗散眞氣氣弱
則病老死絶矣平生愚昧自損靈光一世兇
頑暗除壽數所以來生而身有等殊壽有長
短既生復滅既滅復生轉轉不悟而世世墮
落則失身於異類透靈於别殻至眞之根性
不復於人傍道輪迴永無解脫或遇眞仙至
人與消其罪報除皮脱殻再得人身方在癡
瘖愚昧之中積行百劫昇在福地猶不免飢
寒殘患迤邐昇遷漸得完全形貌尚居奴婢
卑賤之中苟或復作前孽如立板走丸再入
傍道輪迴吕曰生於中國幸遇太平衣食
稍足而歲月未遲愛者安而嫌者病貪者生
而怕者死今日得面尊師再拜再告念以生
死事大敢望開陳不病不死之理指教於貧
儒者乎鍾曰人生欲免輪迴不入於異類
軀殻嘗使其身無病老死苦頂天立地負陰
抱陽而爲人也爲人勿使爲鬼人中修取仙
仙中升取天矣吕曰人死爲鬼道成爲仙
仙一等也何以仙中升取天乎鍾曰仙非
一也純陰而無陽者鬼也純陽而無陰者仙
也陰陽相雜者人也惟人可以爲鬼可以爲
仙少年不修恣情縱意病死而爲鬼也知之
修鍊超凡入聖而脱質爲仙也仙有五等法
有三成修持在人而功成隨分者也吕曰
法有三成而仙有五等者何也鍾曰法有
三成者小成中成大成之不同也仙有五等
者鬼仙人仙地仙神仙天仙之不等皆是仙
也鬼仙不離於鬼人仙不離於人地仙不離
於地神仙不離於神天仙不離於天吕曰
所謂鬼仙者何也鍾曰鬼仙者五仙之下
一也陰中超脱神像不明鬼關無姓三山無
名雖不入輪迴又難返蓬瀛終無所歸止於
投胎就舍而已吕曰此是鬼仙行何術用
何功而致如此鍾曰修持之人始也不悟
大道而欲於速成形如槁木心若死灰神識
内守一志不散定中以出陰神乃清靈之鬼
非純陽之仙以其一志陰靈不散故曰鬼仙
雖曰仙其實鬼也古今崇釋之徒用功到此
乃曰得道誠可笑也吕曰所謂人仙者何
也鍾曰人仙者五仙之下二也修眞之士
不悟大道道中得一法法中得一術信心若
志終世不移五行之氣悮交悮合形質且固
八邪之疫不能爲害多安少病乃曰人仙
吕曰是此人仙何術何功而致如此鍾曰
修持之人始也或聞大道業重福薄一切魔
難而改初心止於小成法有功終身不能改
移四時不能變换如絶五味者豈知有六氣
忘七情者豈知有十戒行潄咽者咍吐納之
爲錯著採補者笑清凈以爲愚好即物以奪
天地之氣者不肯休糧好存想而採日月之
精者不肯導引孤坐閉息安知有自然屈體
勞形不識於無爲採陰取婦人之氣與縮金
龜者不同養陽食女子之乳與鍊丹者不同
以類推究不可勝數然而皆是道也不能全
於大道止於大道中一法一術功成安樂延
年而已故曰人仙更有一等悦於須臾而厭
於持乆用功不謹錯時亂日反成疾病而不
得延年者世亦多矣吕曰所謂地仙者何
也鍾曰天仙者天地之半神仙之才不悟
大道止於小成之法不可見功唯以長生住
世而不死於人間者也吕曰其地仙如何
下手鍾曰始也法天地升降之理取日月
生成之數身中用年月日中用時刻先要識
龍虎次要配坎離辨水源清濁分氣候早晚
收眞一察二儀列三才分四象别五運定六
氣聚七寳序八卦行九州五行顚倒氣傳子
母而液行夫婦也三田反復燒成丹藥永鎮
下田鍊形住世而得長生不死以作陸地神
仙故曰地仙吕曰所謂神仙者何也鍾
曰神仙者以地仙厭居塵世用功不已關節
相連抽鉛添汞而金精鍊頂玉液還丹鍊形
成氣而五氣朝元三陽聚頂功滿忘形胎仙
自化陰盡陽純身外有身脱質升仙超凡入
聖謝絶塵俗以返三山乃曰神仙吕曰所
謂天仙者何也鍾曰天仙厭居塵境用功
不已而得超脱乃曰神仙神仙厭居三島而
傳道人間道上有功而人間有行功行滿足
受天書以返洞天是曰天仙既爲天仙若以
厭居洞天效職以爲仙官下曰水官中曰地
官上曰天官於天地有大功於今古有大行
官官升遷歷任三十六洞天而返八十一陽
天歷任八十一陽天而返三清虚無自然之
界吕曰鬼仙固不可求矣天仙亦未敢望
矣所謂人仙地仙神仙之法可得聞乎鍾
曰人仙不出小成法凡地仙不出中成法凡
神仙不出大成法此是三成之數其實一也
用法求道道固不難以道求仙仙亦甚易
吕曰古今養命之士非不求長生也非不求
升仙也然而不得長生爲升仙者何也鍾
曰法不合道以多聞强識自生小法傍門不
免於疾病死亡猶稱尸解迷惑世人互相推
舉致使不聞大道雖有信心苦志之人行持
已乆終不見功節序而入於泉下嗚呼
　　　論大道
吕曰所謂大道者何也鍾曰大道無形無
名無問無應其大無外其小無内莫可得而
知也莫可得而行也吕曰古今達士始也
學道次以有道次以得道次以道成而於塵
世入蓬島升於洞天升於陽天而升三清是
皆道成之士今日尊師獨言道不可得而知
不可得而行然於道也獨得隱乎鍾曰僕
於道也固無隱爾蓋舉世奉道之士止有好
道之名使聞大道而無信心雖有信心而無
苦志朝爲而夕改坐作而立忘始乎憂勤終
則懈怠僕以是言大道難知難行也吕曰
大道難知難行之理如何鍾曰以傍門小
法易爲見功而俗流多得互相傳授至死不
悟遂成風俗而敗壞大道有齋戒者有休粮
者有採氣者有潄咽者有離妻者有斷味者
有禪定者有不語者有存想者有採陰者有
服氣者有持凈者有息心者有絶累者有開
頂者有縮龜者有絶迹者有看讀者有燒鍊
者有定息者有導引者有吐納者有採補者
有布施者有供養者有救濟者有入山者有
識性者有不動者有授持者傍門小法不可
備陳至如採日月之華奪天地之氣心思意
想望結丹砂屈體勞形欲求超脱多入少岀
攻病可也認爲眞胎息絶念忘言養性可也
指作太一含眞氣金槍不倒黄河逆流養命
之下法形如槁木心若死灰集神之小術奈
何古今奉道之士苦苦留心往往掛意以咽
津爲藥如何得造化聚氣爲丹如何得停留
指肝爲龍而肺爲虎如何得交合認坎爲鉛
而離爲汞如何得抽添四時澆灌望長黄芽
一意不散欲求大藥差年錯月廢日亂時不
識五行根蒂安知三才造化尋枝摘葉迷惑
後人致使大道日遠日疏異端並起而成風
俗以失先師之本意者良由道聽塗說口耳
之學而指訣於無知之徒遞相訓式節序而
入於泉下令人寒心非不欲開陳大道蓋世
人業重福薄不信天機重財輕命願爲下鬼
　吕曰小法傍門既已知矣其於大道可得
聞乎鍾曰道本無問問本無應及乎眞原
一判大樸已散道生一一生二二生三一爲
體二爲用三爲造化體用不出於陰陽造化
皆因於交媾上中下列爲三才天地人共得
於一道道生二氣二氣生三才三才生五行
五行生萬物萬物之中最靈最貴者人也惟
人也窮萬物之理盡一己之性窮理盡性以
至於命全命保生以合於道當與天地齊其
堅固而同得長乆吕曰天長地乆亘千古
以無窮人壽百歲至七十而尚稀何道之獨
在於天地而遠於人乎鐘曰道不遠於人
而人自遠於道矣所以遠於道者養命不知
法所以不知法者下功不識時所以不識時
者不達天地之機也
　　　論天地
吕曰所謂天地之機可得聞乎鍾曰天地
之機乃天地運用大道而上下往來行持不
倦以得長乆堅固未嘗輕泄於人也吕曰
天地之於道也如何謂之運用之機如何謂
之行持之機運用如何起首行持如何見功
鍾曰大道既判而有形因形而有數天得
乾道以一爲體輕清而在上所用者陽也地
得坤道以二爲體重濁而在下所用者陰也
陽升陰降互相交合乾坤作用不失於道而
起首有時見功有日吕曰天得乾道所用
者陽也陽主升何以交於地地得坤道所用
者陰也陰主降何以交於天天地不交陰陽
如何得合陰陽不合乾坤如何作用乾坤既
無作用雖有起首之時見功之日大道如何
可得也鍾曰天道以乾爲體陽爲用積氣
在上地道以坤爲體陰爲用積水在下天以
行道以乾索於坤一索之而爲長男長男曰
震再索之而爲中男中男曰坎三索之而爲
少男少男曰艮是此天交於地以地道索坤
道而生三陽及乎地以行道以坤索於乾一
索之而爲長女長女曰巽再索之而爲中女
中女曰離三索之而爲少女少女曰兌是此
地交於天以坤道索乾道而生三陰三陽交
合於三陰而萬物生三陰交合於三陽而萬
物成天地交合本以乾坤相索而運行於道
乾坤相索而生六氣六氣交合而分五行五
行交合而生成萬物方其乾道下行三索既
終其陽復升陽中藏陰上還於天坤道上行
三索既終其陰復降陰中藏陽下還於地陽
中藏陰其陰不消乃曰眞陰眞陰到天因陽
而生所以陰自天降陰中能無陽乎陰中藏
陽其陽不滅乃曰眞陽眞陽到地因陰而發
所以陽自地升陽中能無陰乎陽中藏陰其
陰不消復到于地陰中藏陽其陽不滅復到
于天周而復始運行不已交合不失於道所
以長乆堅固者如此吕曰天地之機運行
於道而得長乆乃天地作用之功也惟人也
雖有聰明之性留心於清靜欲以奉行大道
小則安樂延年中則長生不死大則脱質升
仙如何作用運行大道法動天機而亦得長
乆堅固浩劫常存鍾曰大道無形因彼之
所得而爲形大道無名因彼之所有而爲名
天地得之而曰乾道坤道日月得之而曰陰
道陽道人若得之朝廷則曰君臣之道閨門
則曰夫婦之道鄉黨則曰長幼之道庠序則
曰朋友之道室家則曰父子之道是此見於
外者莫不有道也至如父母交會其父則陽
先進而陰後行以眞氣投眞水心火與腎水
相交鍊爲精華精華既出逢母之陰先進以
水滌蕩於無用之處逢母之陽先進以血承
受於子宫之前精血爲胞胎胞舍眞氣而入
母子宫積日累月眞氣造化成人如天地行
道乾坤相索而生三陰三陽眞氣爲陽眞水
爲陰陽藏水中陰藏氣中氣主於升氣中有
眞水水主於降水中有眞氣眞水乃眞陰也
眞氣乃眞陽也眞陽隨水下行如乾索於坤
上曰震中曰坎下曰艮以人比之以中爲度
自上而下震爲肝坎爲腎艮爲膀胱眞陰隨
氣上行如坤索於乾下曰巽中曰離上曰兌
以人比之以中爲度自下而上巽爲膽離爲
心兌爲肺形像既備數足離母既生之後元
陽在腎因元陽而生眞氣眞氣朝心因眞氣
而生眞液眞液還元上下往復若無虧損自
可延年如知時候無差抽添有度自可長生
若以造作無倦修持不已陰盡陽純自可超
凡入聖此乃天機深造之理古今不傳之事
公若信心而無猶豫以名利若枷杻恩愛如
寇讎避疾病若怕死亡之難防失身於别殻
慮透靈於異類委有清靜之志當且壯其根
源無使走失元陽耗散眞氣氣盛而魂中無
陰陽壯而魄中有氣一升一降取法無出天
地一盛一衰其來亦似日月
　　　論日月
吕曰天地之理亦粗知矣其日月之躔度交
合於人可得比乎願聞其說鍾曰大道無
形生育天地大道無名運行日月日月者太
陰太陽之精默紀天地交合之度助行生成
萬物之功東西出没以分晝夜南北往來以
定寒暑晝夜不息寒暑相催而魄中生魂魂
中生魄進退有時不失乾坤之數往來有度
無差天地之期吕曰東西出没以分晝夜
何也鍾曰混沌初分玄黄定位天地之狀
其形如卵六合於中其圓如毬日月出没運
行於一天之上一地之下上下東西周行如
輪凡日之東出而西未没爲晝西没而東未
出爲夜是此日之出没以分晝夜也若月之
出没不同於日載魄於西受魂於東光照於
夜而魂藏於晝積日累時或出或没自西而
東其始也魄中生魂狀若彎弓初夜而光照
於西其次也魄中魂半時應上弦初夜而光
照於南其次魄中魂滿與日相望初夜而光
照於東其次也魂中生魄狀如缺鏡初晝而
魂藏於西其次也魂中魄半時應下弦初晝
而魂藏於南其次也魂中魄滿與日相背初
晝而魂藏於東是此月之出没以分晝夜也
　吕曰南北往來以定寒暑者何也鍾曰
冬至之後日出辰初五十分日没申末五十
分過此以往出没自南而北以夏至爲期夏
至之後日出寅末五十分日没戌初五十分
過此以往出没自北而南以冬至爲期自南
而北以冬至夏乃寒爲暑也自北而南以夏
至冬乃暑爲寒也夏之日乃冬之夜也冬之
日乃夏之夜也冬至之後月出自北而南比
於夏之日也夏至之後月出自南而北比於
冬之日也是此日月之往來以定寒暑者也
　吕曰天地之機陰陽升降正與人之行持
無二等若此日月之出没往來交合躔度於
人可得比乎鍾曰天地之機在於陰陽之
升降一升一降太極相生相生相成周而復
始不失於道而得長乆修持之士若以取法
於天地自可長生而不死若比日月之躔度
往來交合止於月受曰魂以陽變陰陰盡陽
純月華瑩凈消除暗魄如日之光輝照耀於
下土當此時如人之修鍊以氣成神脱質升
仙鍊就純陽之體也吕曰修眞奉道之士
其於天地陰陽升降之理日月精華交合之
度下手用功而於二者何先鍾曰始也法
效天機明陰陽升降之理使眞水眞火合而
爲一鍊成大藥永鎮丹田浩劫不死而壽齊
天地如厭居塵世用功不已當取日月之交
會以陽鍊陰使陰不生以氣養神使神不散
五氣朝元三花聚頂謝絶俗流以歸三島
吕曰若此之功驗深達㫖趣所患不知時節
矣鍾曰天地之陰陽升降一年一交合日
月之精華往來一月一交合人之氣液一晝
一夜一交合矣
　　　論四時
吕曰天地日月之交合年月日時可得聞乎
鍾曰凡時有四等人壽百歲一歲至三十
乃少壯之時三十至六十乃長大之時六十
至九十乃老耄之時九十至百歲或百二十
歲乃衰敗之時也是此則曰身中之時一等
也若以十二辰爲一日五日爲一候三候爲
一氣三氣爲一節二節爲一時時有春夏秋
冬時當春也陰中陽半其氣變寒爲温乃春
之時也時當夏也陽中有陽其氣變温爲熱
乃夏之時也時當秋也陽中陰半其氣變熱
爲凉乃秋之時也時當冬也陰中有陰其氣
變凉爲寒乃冬之時也是此則曰年中之時
二等也若以律中起吕吕中起律凡一月三
十日三百六十辰三千刻一十八萬分月旦
至上弦陰中陽半自上弦至月望陽中陽自
月望至下弦陽中陰半自下弦至晦朔陰中
陰是此日月中之時三等也若以六十分爲
一刻八刻二十分爲一時一時半爲一卦言
其卦定八方論其正分四位自子至卯陰中
陽半以太陰中起少陽自卯至午陽中有陽
純少陽而起太陽自午至酉陽中陰半以太
陽中起少陰自酉至子陰中有陰純少陰而
起太陰是此則曰日中之時四等也迅難得
而易失者身中之時也去速而來遲者年中
之月也急若電光速如石火者日中之辰也
積日爲月積月爲歲歲月蹉跎年光迅速貪
名求利而妄心未除愛子憐孫而恩情又起
縱得回心向道爭奈年老氣衰如春雪秋花
止有時間之景夕陽曉月應無乆遠之光奉
道之士難得者身中之時矣艷陽媚景百卉
芬芳水榭危樓清風快意月夜閑談雪天對
飲恣縱無窮之樂消磨有限之時縱得回心
向道須是疾病纏身如破舟未濟誰無求救
之心漏屋重完忍絶再修之意奉道之士虚
過少年中之時也鄰雞未唱而出户嫌遲街
鼓徧聞而歸家恨早貪癡爭肯暫休妄想惟
憂不足滿堂金玉病來著甚抵當一眼兒孫
氣斷誰能替换曉夜不停世人莫悟奉道之
士可惜者日中時也吕曰身中之時年中
之時月中之時日中之時皆是時也尊師獨
於身中之時爲難得又於日中之時爲可惜
者何也鍾曰奉道者難得少年少年修持
根元完固凡事易爲見功止於千日而可大
成也奉道者又難得中年中年修持先補之
完備次下手進功始也返老還童後即入聖
超凡也奉道者少年不悟中年不省或因灾
難而留心清靜或因疾病而志在希夷晚年
修持先論救護次說補益然後自小成法積
功以至中成中成法積功止於返老還童鍊
形住世而五氣不能朝元三陽難爲聚頂脫
質升仙無縁而得成是難得者身中之時也
　吕曰身中之時固知難得矣而日中之時
可惜者何也鍾曰人之一日如日月之一
月如天地之一年大道生育天地天地分位
上下相去八萬四千里冬至之後地中陽升
凡一氣十五日上進七千里計一百八十日
陽升到天太極生陰夏至之後天中陰降凡
一氣十五日下進七千里計一百八十日陰
降到地太極復生陽周而復始運行不已而
不失於道所以長乆運行日月日月成形周
圍各得八百四十里月旦之後六中起九凡
一日計十二時魄中魂進七十里凡十五日
計一百八十時魄中魂進八百四十里月望
之後九中起六凡一日計十二時魂中魄進
七十里凡十五日計一百八十時魂中魄進
八百四十里周而復始運行不已而不失於
道所以堅固大道長養萬物萬物之中最靈
最貴者人也人之心腎上下相遠八寸四分
陰陽升降與天地無二等氣中生液液中生
氣氣液相生與日月可同途天地以乾坤相
索而陰陽升降一年一交合不失於道一年
之後有一年日月以魂魄相生而精華往來
一月一交合交合不失於道一月之後有一
月人之交合雖在一晝一夜不知交合之時
又無採取之法損時又不解補益時又不解
收陰交時不解養陽陽交時不解鍊陰月中
不知損益日中又無行持過了一年無一年
過了一日無一日當風卧濕冒暑涉寒不肯
修持而甘心受病虚過時光而端坐候死
吕曰奉道之人非不知年光虚度歲月蹉跎
而疾病纏身死限將至蓋以修鍊不知法行
持不知時是致陰陽交合有差時月行持無
准鍾曰身中用年年中用月月中用日日
中用時蓋以五藏之氣月上有盛衰日上有
進退時上有交合運行五度而氣傳六候金
木水火土分列無差東西南北中生成有數
鍊精生眞氣鍊氣合陽神鍊神合大道
　　　論五行
吕曰所謂五藏之氣而曰金木水火土所謂
五行之位而曰東西南北中若此如何得相
生相成而交合有時乎採取有時乎願聞其
說鍾曰大道既判而生天地天地既分而
列五帝東曰青帝而行春令於陰中起陽使
萬物生南曰赤帝而行夏令於陽中升陽使
萬物長西曰白帝而行秋令於陽中起陰使
萬物成北曰黑帝而行冬令於陰中進陰使
萬物死四時各九十日每時下十八日黄帝
主之若於春時助成青帝而發生若於夏時
接序赤帝而長育若於秋時資益白帝而結
立若於冬時制攝黑帝而嚴凛五帝分治各
主七十二日合而三百六十日而爲一歲輔
弼天地以行於道青帝生子而曰甲乙甲乙
東方木赤帝生子而曰丙丁丙丁南方火黄
帝生子而曰戊己戊己中央土白帝生子而
曰庚辛庚辛西方金黑帝生子而曰壬癸壬
癸北方水見於時而爲象者木爲青龍火爲
朱雀土爲勾陳金爲白虎水爲玄武見於時
而生物者乙與庚合春則有榆青而白不失
金木之色辛與丙合秋則有棗白而赤不失
金火之色己與庚合夏末秋初有瓜青而黄
不失土木之色丁與壬合夏則有椹赤而黑
不失水火之色癸與戊合冬則有橘黑而黄
不失水土之色以類推求五帝相交而見於
時者生在物者不可勝數吕曰五行在時
若此五行在人如何鍾曰惟人也頭圓足
方有天地之象陰降陽升又有天地之機而
腎爲水心爲火肝爲木肺爲金脾爲土若以
五行相生則水生木木生火火生土土生金
金生水生者爲母受生者爲子若以五行相
剋則水剋火火剋金金剋木木剋土土剋水
剋者爲夫受剋者爲妻以子母言之腎氣生
肝氣肝氣生心氣心氣生脾氣脾氣生肺氣
肺氣生腎氣以夫妻言之腎氣剋心氣心氣
剋肺氣肺氣剋肝氣肝氣剋脾氣脾氣剋腎
氣腎者心之夫肝之母脾之妻肺之子肝者
脾之夫心之母肺之妻腎之子心者肺之夫
脾之母腎之妻肝之子肺者肝之夫腎之母
心之妻脾之子脾者腎之夫肺之母肝之妻
心之子心之見於内者爲脉見於外者爲色
以寄舌爲門户受腎之制伏而驅用於肺蓋
以夫婦之理如此得肝則盛見脾則减蓋以
子母之理如此腎之見於内者爲骨見於外
者爲髮以兩耳爲門户受脾之制伏而驅用
於心蓋以夫婦之理如此得肺則盛見肝則
减蓋以子母之理如此肝之見於内者爲筋
見於外者爲爪以眼目爲門户受肺之制伏
而驅用於脾蓋以夫婦之理如此見腎則盛
見心則减蓋以子母之理如此肺之見於内
者爲膚見於外者爲毛以鼻宂爲門户受心
之制伏而驅用於肝蓋以夫婦之理如此得
脾則盛見腎則减蓋以子母之理如此脾之
見於内者爲藏均養心腎肝肺見於外者爲
肉以唇口爲門户呼吸定往來受肝之制伏
而驅用於腎蓋以夫婦之理如此得心則盛
見肺則减蓋以子母之理如此此是人之五
行相生相剋而爲夫婦子母傳氣衰旺見於
此矣吕曰心火也如何得火下行腎水也
如何得水上升脾土也土在中而承火則盛
莫不下剋於水乎肺金也金在上而下接火
則損安得有生於水乎相生者遞相間隔相
剋者親近難移是此五行自相損剋爲之柰
何鍾曰五行歸原一氣接引元陽升舉而
生眞水眞水造化而生眞氣眞氣造化而生
陽神始以五行定位而有一夫一婦腎水也
水中有金金本生水下手時要識水中金水
本嫌土採藥後須得土歸水龍乃肝之象虎
本肺之神陽龍出於離宫陰虎生於坎位五
行逆行氣傳子母自子至午乃曰陽時生陽
五行顚倒液行夫婦自午至子乃曰陰中鍊
陽陽不得陰不成到底無陰而不死陰不得
陽不生到底陰絶而壽長吕曰五行本於
陰陽一氣所謂一氣者何也鍾曰一氣者
昔父與母交即以精血造化成形腎生脾脾
生肝肝生肺肺生心心生小腸小腸生大腸
大腸生膽膽生胃胃生膀胱是此陰以精血
造化成形其陽止在起首始生之處一點元
陽而在二腎且腎水也水中有火升之爲氣
因氣上升以朝於心心陽也以陽合陽太極
生陰乃積氣生液液自心降因液下降以還
於腎肝本心之母腎之子傳導其腎氣以至
於心矣肺本心之妻腎之母傳導其心液以
至於腎矣氣液升降如天地之陰陽肝肺傳
導若日月之往復五行名之數也論其交合
生成乃元陽一氣爲本氣中生液液中生氣
腎爲氣之根心爲液之源靈根堅固恍恍惚
惚氣中自生眞水心源清潔杳杳㝠㝠液中
自有眞火火中識取眞龍水中認取眞虎龍
虎相交而變爲黄芽合就黄芽而結成大藥
乃曰金丹金丹既就乃曰神仙吕曰金丹
就而脱質升仙以返十洲固可知矣如何謂
之黄芽鍾曰眞龍眞虎者是也吕曰龍虎
者何也鍾曰龍非肝也乃陽龍陽龍出
在離宫眞水之中虎非肺也乃陰虎陰虎出
在坎位眞火之中




修眞十書鍾吕傅道集卷之十四




修眞十書卷之十五
　鍾吕傳道集
　　　　正陽眞人鍾離權雲房述
　　　　純陽眞人吕嵓洞賔集
　　　　華陽眞人施肩吾希聖傳
　　　論水火
吕曰人之長生者鍊就金丹欲鍊金丹先採
黄芽欲得黄芽須得龍虎所謂眞龍出於離
宫眞虎生於坎位離坎之中而有水火水火
者何也鍾曰凡身中以水言者四海五湖
九江三島華池瑶池鳳池天池玉池崑池元
潭閬苑神水金波瓊液玉泉陽酥白雪若此
名號不可備陳凡身中以火言者君火臣火
民火而已三火以元陽爲本而生眞氣眞氣
聚而得安眞氣弱而成病若以耗散眞氣而
走失元陽元陽盡純陰成元神離體乃曰死
矣吕曰人身之中以一點元陽而興舉三
火三火起於群水衆陰之中易爲耗散而難
炎熾若此陽弱陰盛火少水多令人速於衰
敗而不得長生爲之奈何也鍾曰心爲血
海腎爲氣海腦爲髓海脾胃乃水穀之海是
此四海者如此五藏各有液所主之位東西
南北中是此五湖者如此小腸二丈四尺而
上下九曲乃曰九江小腸之下元潭之說如
此頂曰上島心曰中島腎曰下島三島之内
根源閬苑之說如此華池在黄庭之下瑶池
出丹闕之前崑池上接玉京天池正衝内院
鳳池乃心肺之間玉池在唇齒之内神水生
於氣中金波降於天上赤龍住處自有瓊液
玉泉凡胎换後方見白雪陽酥澆灌有時以
沃炎盛先曰玉液次曰金液皆可以還丹抽
添有度以應沐浴先曰中田次曰下田皆可
以鍊形玉蘂金花變就黄白之體醍醐甘露
鍊成奇異之香若此水之功效及夫民火上
昇助腎氣以生眞水腎火上昇交心液而生
眞氣小則降魔除病大則鍊質燒丹用周天
則火起焚身勒陽關則還元鍊藥别九州之
勢以養陽神燒三尸之累以除陰鬼上行則
一撞三關下運則消磨七魄鍊形成氣而輕
舉如飛鍊氣成神而脱胎如蜕若此皆火之
功效也吕曰始也聞命所患者火少水多
而易衰敗次聽高論水火有如此之功驗畢
竟如何造化使少者可以勝多弱者可以致
强鍾曰二八陰銷九三陽長赫赤金丹指
日可成七返九還而胎仙自化者也眞氣在
心心是液之源元陽在腎腎是氣之海膀胱
爲民火不止於民火不能爲用而膀胱又爲
津液之府若以不達天機罔測玄理奉道之
士難爲造化不免於疾病死亡者矣吕曰
所謂造化使陽長陰消金丹可成而胎仙自
化者何也鍾曰人之心腎相去八寸四分
乃天地定位之比也氣液太極相生乃陰陽
交合之比也一日十二時乃一年十二月之
比也心生液非自生也因肺液降於心液行
液行夫婦自上而下以還下田乃曰婦還夫
宫腎生氣非自生也因膀胱氣升而腎氣行
氣行子母自下而上以朝中元乃曰夫返婦
室肝氣導引腎氣自下而上以至於心心火
也二氣相交薰蒸於肺肺液下降自心而來
皆曰心生液以液生於心而不耗散故曰眞
水也肺液傳送心液自上而下以至於腎腎
水也二水相交浸潤於膀胱膀胱氣上升自
腎而起皆曰腎生氣以氣生於腎而不消磨
故曰眞火也眞火出於水中恍恍惚惚其中
有物視之不可見取之不可得也眞水出於
火中杳杳㝠㝠其中有精見之不能留留之
不能住也吕曰腎水也水中生氣名曰眞
火火中何者爲物心火也火中生液名曰眞
水水中何者爲精火中之物水中之精既無
形狀可求縱求之而又難得縱得之而又何
用鍾曰前古上聖道成不離於此二物交
媾而變黄芽數足胎完以成大藥乃眞龍眞
虎者也
　　　論龍虎
吕曰龍本肝之象虎乃肺之神是此心火之
中而生液液爲眞水水之中杳杳㝠㝠而隱
眞龍龍不在肝而出自離宫者何也是此腎
水之中而生氣氣爲眞火火之中恍恍惚惚
而藏眞虎虎不在肺而生於坎位者何也
鍾曰龍陽物也升飛在天吟而雲起得澤而
濟萬物在象爲青龍在方爲甲乙在物爲木
在時爲春在道爲仁在卦爲震在人身中五
藏之内爲肝虎陰物也奔走於地嘯而風生
得山而威制百蟲在象爲白虎在方爲庚辛
在物爲金在時爲秋在道爲義在卦爲兌在
人身中五藏之内爲肺且肝陽也而在陰位
之中所以腎氣傳肝氣氣行子母以水生木
腎氣足而肝氣生肝氣既生以絶腎之餘陰
而純陽之氣上昇者也且肺陰也而在陽位
之中所以心液傳肺液液行夫婦以火剋金
心液到而肺液生肺液既生以絶心之餘陽
而純陰之液下降者也以其肝屬陽以絶腎
之餘陰是以知氣過肝時即爲純陽純陽氣
中包藏眞一之水恍惚無形名曰陽龍以其
肺屬陰以絶心之餘陽是知液到肺時即爲
純陰純陰液中負載正陽之炁杳㝠不見名
曰陰虎也氣升液降本不能相交奈何氣中
眞一之水見液相合液中正陽之氣見氣自
聚若也傳行之時以法制之使腎氣不走失
氣中收取眞一之水心液不耗散液中採取
正陽之炁子母相逢互相顧戀日得黍米之
大百日無差藥力全二百日聖胞堅三百日
胎仙完形若彈丸色同朱橘名曰丹藥永鎮
下田留形住世浩劫長生以作陸地神仙
吕曰腎水生氣氣中有眞一之水名曰陰虎
虎見液相合也心火生液液中有正陽之氣
名曰陽龍龍見氣相合也方以類聚物以羣
分理當然也氣生時液亦降氣中眞一之水
莫不隨液而下傳於五藏乎液生時氣亦升
液中正陽之氣莫不隨氣而出於重樓乎眞
水隨液下行虎不能交龍眞陽隨氣上昇龍
不能交虎龍虎不交安得黄芽黄芽既無安
得大藥鍾曰腎氣既生如太陽之出海霧
露不能蔽其光液下如疏簾安足以勝其氣
氣壯則眞一之水自盛矣心液既生如嚴天
之殺物呼呵不能敵其寒氣升如翠幕安足
以勝其液液盛則正陽之氣或强或弱未可
必也吕曰氣生液生各有時時生氣也氣
盛則眞一之水亦盛時生液也液盛則正陽
之氣亦盛盛衰未保何也鍾曰腎氣易爲
耗散難得者眞虎心液難爲積聚易失者眞
龍丹經萬卷議論不出陰陽陰陽兩事精粹
無非龍虎奉道之士萬中識者一二或以多
聞廣記雖知龍虎之理不識交合之時不知
採取之法所以今古達士皓首修持止於小
成累代延年不聞超脱蓋以不能交媾於龍
虎採黄芽而成丹藥
　　　論丹藥
吕曰龍虎之理既已知矣所謂金丹大藥可
得聞乎鍾曰所謂藥者可以療病凡病有
三等當風卧濕冒暑涉寒勞逸過度飢飽失
時非次不安則曰患矣患爲時病及夫不肯
修持恣情縱意散失元陽耗損眞炁年高憔
悴則曰老矣老爲年病及夫氣盡體空魂消
神散長吁一聲四大無主體卧荒郊則曰死
矣死爲身病且以時之有病以春夏秋冬運
行於寒暑温凉陽大過而陰不足當以凉治
之也陰大過而陽不足當以温治之也老者
多冷而幼者多熱肥者足涎而羸者多積男
子病生於氣婦人患本於血補其虚而取其
實保其弱而損其餘小則針灸甚則藥餌雖
有非次不安而時之有患委於明士良醫對
病服食悉得保愈然而老病如何醫死病如
何治洗腸補肉古之善醫者也面皺髮白以
返童顏無人得會换頂續攴古之善醫者也
留形住世以得長生無人得會吕曰非次
不安因時成病良醫名藥固可治矣虚敗年
老之病氣盡命終之苦如何治之莫有藥乎
　鍾曰凡病有三等時病以草木之藥療之
自愈身病年病所治之藥而有二等一曰内
丹次曰外丹吕曰外丹者何也鍾曰昔
高上元君傳道於人間指諭天地升降之理
日月往復之宜自爾丹經滿世世人得聞大
道廣成子以教黄帝黄帝政治之暇依法行
持乆而不見功廣成子以心腎之間而有眞
氣眞水氣水之間而有眞陰眞陽配合爲大
藥可比於金石之中而隱至寳乃於崆峒山
中以内事爲法而鍊大丹八石之中惟用硃
砂砂中取汞五金之中惟用黑鉛鉛中取銀
汞比陽龍銀爲陰虎以心火如砂之紅腎水
如鉛之黑年火隨時不失乾坤之策月火抽
添自分文武之宜卓三層之鑪各高九寸外
方内圓取八方之氣應四時之候金鼎之象
包藏鉛汞無異於肺液硫黄爲藥合和靈砂
可比於黄婆三年小成服之可絶百病六年
中成服之自可延年九年大成服之而升舉
自如壯士展臂可千里萬里雖不能返於蓬
萊亦於人世浩劫不死吕曰歷古已來鍊
丹者多矣而見功者少何也鍾曰鍊丹不
成者有三也不辨藥材眞僞不知火候抽添
將至寳之物一旦消散於煙焰之中而爲灰
塵廢時亂日終無所成者一也藥材雖美不
知火候火候雖知而乏藥材兩不契合終無
所成者二也藥材可美火候合宜年中不差
月月中不錯日加减有數進退有時氣足丹
成而外行不備化玄鶴而凌空無縁而得餌
此不成者三也又況藥材本天地秀氣結實
之物火候乃神仙修持得道之術三皇之時
黄帝鍊丹九轉方成五帝之後混元鍊丹三
年纔就迨夫戰國凶氣凝空流尸滿野物不
能受天地之秀氣而世乏藥材當得法之人
而逃難老死巖谷丹方仙法或有竹帛可紀
者乆而朽瓌人世不復有矣若以塵世有藥
材秦始皇不求於海島若以塵世有丹方魏
伯陽不叅於周易或而多聞强識迷惑後人
萬萬破家並無一成以外求之亦爲誤矣
吕曰外丹之理出自廣成子以内事爲法則
縱有成就九年方畢又況藥材難求丹方難
得到底止能昇騰不見超凡入聖而返十洲
者矣敢告内藥者可得聞乎鍾曰外藥非
不可用也奉道之人晚年覺悟根源不甚堅
固腎者氣之根根不深則葉不茂矣心者液
之源源不清則流不長矣必也假其五金八
石積日累月鍊成三品每品三等乃曰九品
龍虎大丹助接其眞氣鍊形住世輕舉如飛
若以修持内事識交合之時知採取之法胎
仙既就指日而得超脫彼人不悟執在外丹
進火加日服之欲得上昇天界誠可笑也彼
既不究外藥之源當以詳陳内丹之理内丹
之藥材出於心腎是人皆有也内丹之藥材
本在天地天地常日得見也火候取日月往
復之數修合效夫婦交接之宜聖胎就而眞
氣生氣中有氣如龍養珠大藥成而陽神出
身外有身似蟬脱蜕是此藥内本於龍虎交
而變黄芽黄芽就而分鉛汞
　　　論鉛汞
吕曰内藥不出龍虎也虎出於坎宫氣中之
水是也龍出於離宫水中之氣是也外藥取
砂中之汞比於陽龍用鉛中之銀比於陰虎
而鉛汞外藥也何以龍虎交而變黄芽黄芽
就而分鉛汞所謂内藥之中鉛汞者何也
鍾曰抱天一之質而爲五金之首者黑鉛也
鉛以生銀鉛乃銀之母感太陽之氣而爲衆
石之首者硃砂也砂以生汞汞乃砂之子難
取者鉛中之銀易失者砂中之汞銀汞若相
合煅鍊自成至寳此鉛汞之理見於外者如
此若以内事言之見於人者今古議論差别
有殊取其玄妙之說本自父母交通之際精
血相合包藏眞氣寄質於母之純陰之宫藏
神在陰陽未判之内三百日胎完五千日氣
足以五行言之人身本是精與血先有水也
以五藏言之精血爲形像先生腎也腎水之
中伏藏於受胎之初父母之眞氣眞氣隱於
人之内腎所謂鉛者此也腎中正氣氣中眞
一之水名曰眞虎所謂鉛中銀者此也腎氣
傳肝氣肝氣傳心氣心氣太極而生液液中
有正陽之氣所謂硃砂者心液也所謂汞者
心液之中正陽之氣是也以氣中眞一之水
顧戀和合於液中正陽之氣積氣液爲胎胞
傳送在黄庭之内進火無差胎仙自化乃比
鉛銀合汞煅鍊成寳者也吕曰在五金之
中鉛中取銀於八石之内砂中出汞置之鼎
器配之藥餌汞自爲砂而銀自爲寳然而在
人之鉛如何取銀在人之砂如何取汞汞如
何作砂銀如何作寳也鍾曰鉛本父母之
眞氣合而爲一純粹而不離既成形之後而
藏在腎中二腎相對同升於氣乃曰元陽之
氣氣中有水乃曰眞一之水水隨氣升氣住
水住氣散水散其水與氣如子母之不相離
善視者止見於氣不見於水若以此眞一之
水合於心之正陽之氣乃曰龍虎交媾而變
黄芽以黄芽而爲大藥大藥之材本以真一
之水爲胎内包正陽之氣如昔日父母之真
氣即精血爲胞胎造化三百日胎完氣足而
形備神來與母分離形外既合合則形生形
矣奉道之人腎氣交心氣氣中藏眞一之水
負載正陽之氣以氣交氣水爲胞胎狀同黍
米温養無虧始也即陰留陽次以用陽鍊陰
氣變爲精精變爲汞汞變爲珠珠變爲砂砂
變爲金丹金丹既就眞氣自生鍊氣成神而
得超脱化火龍而出昏衢驂玄鶴而入蓬島
　吕曰以形交形形合生形以氣合氣氣合
生氣數不出三百日分形之後男女形狀之
不同自己丹砂色澤之何似也鍾曰父母
之形交父精先進而母血後行血包於精而
爲女女者内陽而外陰以象母蓋以血在外
也若以母血先進而父精後行精包於血而
爲男男者内陰而外陽以象父蓋以精在外
也所謂血者本生於心而無正陽之氣所謂
精者本生於腎而有正陽之氣正陽之氣乃
汞之本也即眞一之水和合而入黄庭之中
汞用鉛湯煮鉛以汞火煎鉛不得汞不能發
舉眞一之水汞不得鉛不能變化純陽之氣
　吕曰鉛在腎中而生元陽之氣氣中有眞
一之水視之不可見也鉛以得汞汞在正陽
之氣以正陽之氣燒鍊於鉛鉛生氣盛而發
舉於眞一之水可以上升然而汞本正陽之
氣即眞一之水而爲胎胞保送黄庭之中已
是龍虎交媾陰陽兩停亦以鉛湯煮之莫不
陰太過耗散眞陽安得成大藥而氣中生氣
也鍾曰腎氣投心氣氣極生液液中有正
陽之氣配合眞一之水名曰龍虎交媾日得
之黍米之大名曰金丹大藥保送黄庭之中
且黄庭者脾胃之下膀胱之上心之北而腎
之南肝之西而肺之東上清下濁外應四色
量容二升路通八水所得之藥晝夜在其中
若以採藥不進火藥必耗散而不能住若以
進火不採藥陰中陽不能住止於發舉腎氣
而壯暖下元而已若以採藥有時而進火有
數必先於鉛中作借氣進火使大藥堅固永
鎮下田名曰採補之法而鍊汞補丹田延年
而益壽可爲地仙若以採藥而以元鉛抽之
於肘後飛金精既抽鉛須添汞不添汞徒以
還精補腦而眞氣如何得生眞氣不生陽神
如何得就也既添汞須抽鉛不抽鉛徒以鍊
汞補丹田如何變砂砂既不變而金丹如何
得就
　　　論抽添
吕曰採藥必賴氣中之水進火須借鉛中之
氣到底抽鉛成大藥若以添汞上可以補丹
田所謂抽添之理何也鍾曰昔者上聖傳
道於人間以太古之民淳而復朴㝠然無知
不可得聞大道天地指諭陰陽升降之宜交
换於温凉寒暑之氣而節候有期一年數足
周而復始不失於道天地所以長乆不慮人
之不知而闇於大理蔽在一隅比說於日月
精華往來之理進退在旦望弦朔之時而出
没無差一月數足運行不已不失於道日月
所以長乆奈何寒來暑往暑往寒來世人不
悟天地升降之宜月圓復缺月缺復圓世人
不悟日月往來之理恣縱無窮之慾消磨有
限之時富貴奢華筭來只中裝點浮生之夢
恩愛愁煩到底做下來生之債歌聲未絶而
苦惱早來名利正濃而紅顏已去貪財貪貨
將謂萬劫長存愛子憐孫顯望永生同聚貪
癡不息妄想長生而耗散元陽走失眞氣直
待惡病纏身方是歇心之日大限臨頭纔爲
了首之時眞仙上聖憫其如此輪回已而歸
墮落深欲世人明悟大道比於天地日月之
長乆始也備說天地陰陽升降之理次以比
喻日月精華往來之理彼以不達天機罔測
玄妙以内藥比外藥以無情說有情無情者
金石金石者外藥也有情者氣液氣液者内
藥也大之天地明之日月外之金石内之氣
液既採須添既添須抽抽添之理乃造化之
本也且冬至之後陽升於地地抽其陰太陰
抽而爲厥陰少陽添而爲陽明厥陰抽而爲
少陰陽明添而爲太陽不然無寒而變温温
而變熱者也夏至之後陰降於天天抽其陽
太陽抽而爲陽明少陰添而爲厥陰陽明抽
而爲少陽厥陰添而爲太陰不然無熱而爲
凉凉而變寒也是以天地陰陽昇降而變六
氣其抽添之驗也若以月受日魂日變月魄
前十五日月抽其魄而日添其魂精華已滿
光照下土不然無初生而變上弦上弦而變
月望者也若以月還陰魄日收陽精後十五
日日抽其魂而月添其魄光照已謝陰魄已
足不然無月望而變下弦下弦而變晦朔者
也是此日月往復而變九六其抽添之驗也
世人不達天機罔測玄理眞仙上聖以人心
所愛者無病長生將金石鍊大丹以人心所
好者黄金白銀將鉛汞成至寳本意欲世人
悟其大理無情之金石火候無差抽添有數
尚可延年益壽若以己身有情之正陽之氣
眞一之水知交合之時明採取之法積日累
月氣中有氣鍊氣成神以得超脱莫不爲今
古難得之事人間天上少得解悟當以志心
行持而棄絶外事效天地日月長乆誘勸迷
徒留心於道故有外藥之說今古聖賢或而
陳說得聞於世世人又且不悟欺己罔人以
失先師之本意將砂取汞以汞點鉛即鉛乾
汞用汞變銅不顧身命狂求財物互相推舉
以好道爲名其實好利而志在黄白之術先
聖上仙不得已而隨縁設化對物教人而有
鉛汞之說比喻於内事且鉛汞自出金石金
石無情之物尚有造化而成寳若以有情自
己所出之物如鉛汞之作用莫不亦有造化
既有造化莫不勝彼黄白之物也奉道之士
當以深究之而勿執在外丹與丹竈之術且
夫人之鉛也乃天地之始因太始而有太質
爲萬物之母因太質而有太素其體也爲水
中之金其用也爲火中之水五行之祖而大
道之本也既以採藥爲添汞添汞須抽鉛所
以抽鉛非在外也自下田入上田名曰肘後
飛金晶又曰起河車而走龍虎又曰還精補
腦而長生不死鉛既後抽汞自中降以中田
還下田始以龍虎交媾而變黄芽是五行顚
倒此以抽鉛添汞而養胎仙是三田返覆五
行不顚倒龍虎不交媾三田不返覆胎仙不
氣足抽鉛添汞一百日藥力全二百日聖胎
堅三百日胎仙完而眞氣生眞氣既生鍊氣
成神功滿忘形而胎仙自化乃曰神仙吕
曰出於金石者外鉛外汞抽添可以爲寳出
於己身腎中所藏父母之眞氣而爲鉛眞一
正陽所合之藥變而爲汞抽添可以生神所
謂眞鉛眞汞亦有抽添乎鍾曰始也得汞
須用鉛用鉛終是錯故以抽之而入上宫元
氣不傳還精入腦日得之汞陰盡陽純精變
爲砂而砂變爲金乃曰眞鉛眞鉛者自身之
眞氣合而得之也眞鉛生眞氣之中炁中眞
一之水五氣朝元而三陽聚頂昔者金精下
入丹田升之鍊形而體骨金色此者眞鉛升
之内府而體出白光自下而上自上而下還
丹鍊形皆金精往復之功也自前而後自後
而前焚身合氣皆眞氣造化之功也若以不
抽不添止於日用採藥進火安有如此之功
驗吕曰凡抽之添之如何得上下有度前
後無差鍾曰可昇之時不可降可抽之時
不可添上下往來無差毫釐河車之力也
　　　論河車
吕曰所謂河車者何也鍾曰昔有志智人
觀浮雲蔽日可以取陰而作蓋觀落葉浮波
可以載物而作舟觀飄蓬隨風往來運轉而
不已退而作車且車之爲物蓋軫有天地之
象輪轂如日月之比高道之士取喻於車且
車行於地而轉於陸今以河車者亦有說矣
蓋人身之中陽少陰多言水之處甚衆車則
取意於般運河乃主象於多陰故此河車不
行於地而行於水自上而下或後或前駕在
於八瓊之内驅馳於四海之中昇天則上入
崑崙既濟則下奔鳳闕運載元陽直入於離
宫般負眞氣曲歸於壽府往來九州而無暫
停巡歷三田何時休息龍虎既交令黄婆駕
入黄庭鉛汞纔分委金男般入金闕玉泉千
派運時止半日工夫金液一壺般過只時間
功迹五行非此車般運也難得生成二氣非
此車般運也豈能交會應節順時而下功必
假此車而般之方能有驗養陽鍊陰而立事
必假此車而般之始得無差乾坤未純其或
陰陽而往來之是此車之功也宇宙未周其
或氣血而交通之是此車之功也自外而内
運天地純粹之氣而接引本宫之元陽自凡
而聖運陰陽眞正之氣而補鍊本體之元神
其功不可以備紀吕曰河車如此妙用敢
問河車之理必竟人身之中何物而爲之既
得之而如何運用鍾曰河車者起北比方
正水之中腎藏眞氣眞氣之所生之正氣乃
曰河車河車作用今古罕聞眞仙祕而不說
者也如乾再索坤而生坎坎本水也水乃陰
之精陽既索於陰陽返負陰而還位所過者
艮震巽以陽索陰因陰取陰般運入離承陽
而生是此河車般陰入於陽宫及夫坤再索
於乾而生離離本火也火乃陽之精陰既索
於陽陰返抱陽而還位所過者坤兌乾以陰
索陽因陽取陽般運入坎承陰而生是此河
車運陽於陰宫及夫採藥於九宫之上得之
而下入黄庭抽鉛於曲江之下般之而上昇
内院玉液金液本還丹般運可以鍊形而使
水上行君火民火本鍊形般運可以燒丹而
使火下進五氣朝元般運各有時三花聚頂
般運各有日神聚多魔般眞火以焚身則三
尸絶迹藥就海枯運霞漿而沐浴而入水無
波若此河車之作用也吕曰河車本北方
之正氣運轉無窮而負載陰陽各有成就所
用工不一也尊師當爲細說鍾曰五行巡
還周而復始默契顚倒之術以龍虎相交而
變黄芽者小河車也肘後飛金精還精入泥
丸抽鉛添汞而成大藥者大河車也若以龍
虎交而變黄芽鉛汞交而成大藥眞氣生而
五氣朝中元陽神就而三神超内院紫金丹
成常如玄鶴對飛白玉汞就鎮似火龍踴起
金光萬道罩俗骨以光輝琪樹一株現鮮葩
而燦爛或出或入出入自如或去或來往來
無礙般神入體且混時流化聖離俗以爲羽
客乃曰紫河車也是此三車之名而分上中
下三成故曰三成者言其功之驗證非比夫
釋教之三乗車而曰羊車鹿車大牛車也以
道言之河車之後更有三車凡聚火而心行
意使以攻疾病而曰使者車凡既濟自上而
下陰陽正合水火共處靜中聞雷霆之聲而
曰雷車若以心爲境役性以情牽感物而散
於眞陽之氣自内而外不知休息乆而氣弱
體虚以成衰老或而八邪五疫返以般入眞
氣元陽難爲抵當既老且病而死者曰破車
　吕曰五行顚倒而龍虎相交則小河車已
行矣三田返復而肘後飛金精則大河車將
行矣然而紫河車何日得行焉鍾曰修眞
之士既聞大道得遇明師曉達天地昇降之
理日月往來之數始也匹配陰陽次則聚散
水火然後採藥進火添汞抽鉛則小河車固
當行矣及夫肘後金精入頂黄庭大藥漸成
一撞三關直超内院後起前收上補下鍊則
大河車固當行矣及夫金液玉液還丹而後
鍊形鍊形而後鍊氣鍊氣而後鍊神鍊神合
道方曰道成以出凡類入仙品當時乃曰紫
河車也



修眞十書卷之十五
修眞十書集卷之十六李二
　　鍾吕傳道
　　　　正陽眞人鍾離權雲房述
　　　　純陽眞人吕嵓洞賓集
　　　　華陽眞人施肩吾希聖傳
　　　論還丹
吕曰鍊形成氣鍊氣成神鍊神合道未敢聞
命所謂還丹者何也鍾曰所謂丹者非色
也紅黄不可以致之所謂丹者非味也甘和
不可以合之丹乃丹田也丹田有三上田神
舍中田氣府下田精區精中生氣氣在中丹
氣中生神神在上丹眞水眞氣合而成精精
在下丹奉道之士莫不有三丹然而氣生於
腎未朝於中元神藏於心未超於上院所謂
精華不能返合雖三丹終成無用吕曰玄
中有玄一切之人莫不有命命中無精非我
之氣也乃父母之元陽無精則無氣非我之
神也乃父母之元神所謂精氣神乃三田之
寳如何可得而常在於上中下三宫也鍾
曰腎中生氣氣中有眞一之水使水復還於
下丹則精養靈根氣自生矣心中生液液中
有正陽之氣使氣復還於中丹則氣養靈源
神自生矣集靈爲神合神入道以還上丹而
後超脱吕曰丹田有上中下還者既往而
有所歸曰還丹還丹之理奥㫖淵微敢告細
說鍾曰有小還丹有大還丹有七返還丹
有九轉還丹有金液還丹有玉液還丹有以
下丹還上丹有以上丹還中丹有以中丹還
下丹有以陽還陰丹有以陰還陽丹不止於
名號不同亦以時候差别而下手處各異也
　吕曰小還丹者何也鍾曰小還丹者本
自下元下元者五藏之主三田之本以水生
木木生火火生土土生金金生水既相生也
不差時候當生而引未生如子母之相愛也
以火剋金金剋木木剋土土剋水水剋火旣
相剋也不失分度當剋而補未剋如夫婦之
相合也氣液轉行周而復始自子至午陰陽
當生自卯至酉陰陽當停凡一晝一夜復還
下丹巡還一次而曰小還丹也奉道這士於
中採藥進火以成下丹良由此矣吕曰小
還丹既已知矣所謂大還者何也鍾曰龍
虎相交而變黄芽抽鉛添汞而成大藥玄武
宫中而金精纔起玉京山下而眞氣方升走
河車於嶺上灌玉液於中衢自下田入上田
自上田復下田後起前來循環已滿而曰大
還丹也奉道之士於中起龍虎而飛金精養
胎仙而生眞炁以成中丹良由此矣吕曰
大還丹既已知矣所謂七返還丹而九轉還
丹者何也鍾曰五行生成之數五十有五
天一地二天三地四天五地六天七地八天
九地十一三五七九陽也共二十五二四六
八十陰也共三十自腎爲始水一火二木三
金四土五此則五行生之數也三陽而二陰
自腎爲始水六火七木八金九土十此則五
行成之數也三陰而二陽人身之中共有五
行生成之道水爲腎而腎得一與六也火爲
心而心得二與七矣木爲肝而肝得三與八
矣金爲肺而肺得四與九矣土爲脾而脾得
五與十矣每藏各有陰陽陰以八極而二盛
所以氣到肝而腎之餘陰絶矣氣到心太極
而生陰以二在心而八在肝也陽以九盡而
一盛所以液到肺而心之餘陽絶矣液到腎
太極而生陽以一在腎而九在肺也奉道之
士始也交媾龍虎而採心之正陽之氣正陽
之氣乃心之七也七返中元而入下田養就
胎仙復還於心乃曰七返還丹者也二八陰
消眞氣生而心無陰以絶二也大藥就而肝
無陰以絶八也既二八陰消而九三陽可長
矣肝以絶陽助於心則三之肝氣盛矣七既
還心以絶肺液而肺之九轉而助心則九三
之陽長九轉還丹也吕曰七返者以其心
之陽復還於心而在中丹九轉者以其肺之
陽本自心生轉而復還於心亦在中丹七返
九轉既已知矣所謂金液玉液上中下相交
陰與陽往復而還丹者何也鍾曰前賢往
聖多以肺液入下田而曰金液還丹心液入
下田而曰玉液還丹此論非不妙矣然而未
盡玄機蓋夫肺生腎以金生水金入水中何
得謂之還丹腎剋心以水剋火水入火中何
得謂之還丹金液乃肺液也肺液爲胎胞含
龍虎保送在黄庭之中大藥將成抽之肘後
飛起其肺液以入上宫而下還中丹自中丹
而還下田故曰金液還丹也玉液乃腎液也
腎液隨元氣以上升而朝於心積之而爲金
水舉之而滿玉池散而爲瓊花鍊而爲白雪
若以納之自中田而入下田有藥則沐浴胎
仙若以升之自中田而入四支鍊形則更遷
塵骨不升不納周而復還故曰玉液還丹者
也陰極陽生陽中有眞一之水其水隨陽上
升是陰還陽丹者也陽極生陰陰中有正陽
之氣其氣隨陰下降是陽還陰丹者也補腦
鍊頂以下還上既濟澆灌以上還中燒丹進
火以中還下鍊質焚身以下還中五行顚倒
三田返復互相交换以至鍊形化氣鍊氣成
神自下田遷而至中田自中田遷而至上田
自上田遷而出天門棄下凡軀以入聖流仙
品方爲三遷功成自下而上不復更有還矣
　　　論鍊形
吕曰還丹既已知矣所謂鍊形之理可得聞
乎鍾曰人之生也形與神爲表裏神者形
之主形者神之舍形中之精以生氣氣以生
神液中生氣氣中生液乃形中之子母也水
以生木木以生火火以生土土以生金金以
生水氣傳子母而液行夫婦乃形中之陰陽
也水化爲液液化爲血血化爲津以陰得陽
而生也若以陰陽失宜則涕泪涎汗横出而
陰失其生矣氣化爲精精化爲珠珠化爲汞
汞化爲砂以陽得陰而成也若以陰陽失宜
則病老死苦而陽不得成矣陰不得陽不生
陽不得陰不成奉道之士修陽而不修陰鍊
己而不鍊物以己身受氣之初乃父母眞氣
兩停而即精血爲胎胞寄質在母純陰之宫
陰中生陰因形造形胎完氣足而堂堂六尺
之驅皆屬陰也所有一點元陽而已必欲長
生不死以鍊形住世而劫劫長存必欲超凡
入聖以鍊形化氣而身外有身吕曰形象
陰也陰則有體以有爲無使形化氣而超凡
軀以入聖品乃鍊之上法也因形留氣以氣
養形小則安樂延年大則留形住世既老者
返老還童未老者定顏長壽以三百六十年
爲一歲三萬六千歲爲一劫三萬六千劫爲
一浩劫浩浩之劫不知歲月之幾何而與天
地長乆乃鍊形驗證也如此然而鍊形之理
造化之機而有如此之驗可得聞乎鍾曰
人之成形三百日胎完既生之後五千日氣
足五尺五寸爲本軀以應五行生成之數或
有大小之形而不齊者以寸定尺長短合宜
心之上爲九天腎之下爲九地腎到心八寸
四分心到重樓第一環八寸四分重樓第一
環到頂八寸四分自腎到頂凡三尺五寸二
分而元氣一日一夜盈滿者三百二十度每
度二尺五寸二分計八十一丈元氣以應九
九純陽之數心腎相去以合天地懸隔之宜
自腎到頂共二尺五寸又按五行五五純陽
之數故元氣隨呼而出既出也榮衛皆通天
地之正氣應時順節或交或離丈尺無窮隨
吸而入既入也經絡皆闢一呼一吸天地人
三才之眞氣往來於十二樓前一往一來是
日一息晝夜之間人有一萬三千五百息分
而言之一萬三千五百呼所呼者自己之元
氣從中而出一萬三千五百吸所吸者天地
之正氣自外而入根源牢固元氣不損呼吸
之間可以奪天地之正氣以氣鍊氣散滿四
大清者榮而濁者衛悉皆流通縱者經而横
者絡盡得舒暢寒暑不能爲害勞苦不能爲
虞體輕骨健氣爽神清永保無疆之壽長爲
不老之人苟或根源不固精竭氣弱上則元
氣已泄下則本宫無補所吸天地之氣浩浩
而出八十一丈元氣九九而損不爲己之所
有反爲天地所取何能奪於天地之正氣積
而陰盛陽衰氣弱而病氣盡而死復入輪迴
　吕曰元氣如何不走失以鍊形質可奪天
地之正氣而留浩劫長存者也鍾曰欲戰
勝者在兵强欲民安者在國富所謂兵者元
氣也其兵在内消形質之陰其兵在外奪天
地之氣所謂國者本身也其身之有象者豐
足而常有餘其身之無形者堅固而無不足
萬户長開而無一失之虞一馬誤行而有多
多之得或前或後乃所以鍊質焚身或上或
下乃所以養陽消陰燒乾坤自有時辰煅氣
液能無日候以玉液鍊形仗甲龍以升飛而
白雪滿於塵肌以金液鍊形逐雷車而下降
則金光盈於卧室吕曰鍊形之理亦粗知
矣金液玉液者何也鍾曰金液鍊形則骨
朝金色而體出金光金花片片而空中自現
乃五氣朝元三陽聚頂欲超凡體之時而金
丹大就之日若以玉液鍊形則肌泛陽酥而
形如琪樹瓊花玉蘂更改凡體而光彩射人
乗風而飛騰自如形將爲氣者也奉道之士
雖知還丹之法而鍊形之功亦不爲小矣當
玉液還丹以沐浴胎仙而升之上行以河車
般於四大始於肝也肝受之則光盈於目而
目如點漆次於心也心受之口生靈液而液
爲白雪次於脾也脾受之則肌若凝脂而瘢
痕盡除次於肺也肺受之則鼻聞天香而顏
復少年次於腎也腎受之則再還本府耳中
常聞絃管之音鬢畔永絶斑白之色若此玉
液之鍊形也及夫金液鍊形不得比此始還
丹而未還與君火相見而曰既濟既還丹而
復起與眞陰相敵而曰鍊質土本剋水若金
液在土使黄帝回光以合於太陰火本剋金
也若金液在火使赤子同鑪而自生於紫氣
於水中起火在陽裏消陰變金丹於黄庭之
内鍊陽神在五氣之中於肝則青氣沖於肺
則白色出於心則赤光現於腎則黑氣升於
脾則黄色五氣朝於中元從君火以超内院
下元陰中之陽其陽無陰升而聚在神宫中
元陽中之陽其陽無生升而聚在神宫黄庭
大藥陰盡純陽升而聚在神宫五液朝於下
元五氣朝於中元三陽朝於上元朝元既畢
功滿三千或而鶴舞頂中或而龍飛身内但
聞嘹喨樂聲又睹仙花亂墜紫庭盤桓眞香
馥郁三千功滿不爲塵世之人一炷香消已
作蓬瀛之客乃曰超凡入聖而脱質升仙者
也
　　　論朝元
吕曰鍊形之理既已知矣所謂朝元者可得
聞乎鍾曰大藥將就玉液還丹而沐浴胎
仙眞氣既生以沖玉液上升而更改塵骨而
曰玉液鍊形及夫肘後飛起金精河車以入
内院自上而中自中而下金液還丹以鍊金
砂而五氣朝元三陽聚頂乃鍊氣成神非止
於鍊形住世而已所謂朝元今古少知苟或
知之聖賢不說蓋以是眞仙大成之法默藏
天地不測之機誠爲三清隱祕之事忘言忘
象之玄㫖無問無應之妙理恐子之志不篤
而學不專心不寧而問不切輕言易語反我
以漏泄聖機之愆彼此各爲無益吕曰始
也悟眞仙而識大道次以知時候而達天機
辨水火眞原知龍虎不生肝肺察抽添大理
審鉛汞非是坎離五行顚倒之術已蒙指教
三田反復之機又謝敷陳熟曉還丹鍊形之
理深知長生不死之術然而脱凡入聖之原
脱質升仙之道本於鍊氣而朝元所謂朝元
敢告略爲指訣鍾曰道本無形及乎大原
示朴上清下濁合而爲一大朴既分混沌初
判而爲天地天地之内東西南北而列五方
每方各有一帝每帝各有二子一爲陽而一
爲陰乃曰二氣相生相成而分五行五行相
生相成而定六氣乃曰三陰三陽以此推之
如人之受胎之初精氣爲一及精氣既分而
先生二腎一腎在左左爲玄玄以升氣而上
傳於肝一腎在右右爲牝牝以納液而下傳
膀胱玄牝本乎無中來以無爲有乃父母之
眞氣納於純陰之地故曰谷神不死是謂玄
牝玄牝之門可比天地之根玄牝二腎也自
腎而生五藏六府全焉其中肝爲木曰甲乙
可比於東方青帝心爲火曰丙丁可比於南
方赤帝肺爲金曰庚辛可比於西方白帝脾
爲土曰戊己可比於中央黄帝腎爲水曰壬
癸可比於北方黑帝人之初生故無形象止
於一陰一陽及其胎完而有腸胃乃分六氣
三男三女而已一氣運五行五行運六氣先
識者陰與陽陽有陰中陽陰有陽中陰次識
者金木水火土而有水中火火中水水中金
金中木木中火火中土在人者互相交合所
以二氣分而爲六氣大道散而爲五行如冬
至之後一陽生五方之地而陽皆生也一帝
當其行令而四帝助之若以春令既行黑帝
不收其令則寒不能變温赤帝不備其令則
温不能變熱及夫夏至之後一陰生五方之
天而陰皆降也一帝當其行令而四帝助之
若以秋令既行赤帝不收其令則熱不能變
凉黑帝不備其令則凉不能變寒冬至陽生
於地以朝氣於天也夏至陰生於天以朝氣
於地也奉道之士當深究此理而日月之間
一陽始生而五藏之氣朝於中元一陰始生
而五藏之液朝於下元陰中之陽陽中之陽
陰陽之中之陽三陽上朝内院心神以返天
宫是皆朝元者也吕曰陽生之時而五氣
朝於中元陰生之時而五液朝於下元使陽
中之陽陰中之陽陰陽之中之陽以朝上元
若此修持常常之士亦有知者如何得超脱
以出塵俗鍾曰若以元陽之氣以一陽始
生之時上朝中元是人皆如此若以積氣生
液以一陰始生之時下朝下元是人皆如此
若此行持故不能超脱然而欲超凡入聖脱
質升仙當先龍虎交媾而成大藥大藥既成
而生眞氣眞氣既生於年中用月月上定興
衰月中用日日上數直事日中用時時上定
息數以陽養陽陽中不得留陰以陽鍊陰陰
中不得散陽凡以春則肝旺而脾弱夏則心旺
而肺弱秋則肺旺而肝弱冬則腎旺而心弱
人以腎爲根本每時一季脾旺而腎弱獨腎
於四時有損人之多疾病者此也凡以甲乙
在肝直事防脾氣不行丙丁在心直事防肺
氣不行戊己在脾直事防腎氣不行庚辛在
肺直事防肝氣不行壬癸在腎直事防心氣
不行一氣盛而一氣弱一藏旺而一藏衰人
之多疾病者此也凡以心氣萌於亥而生於
寅旺於已而弱於申肝氣萌於申而生於亥
旺於寅而弱於已肺氣萌於寅而生於已旺
於申弱於亥腎氣萌於已而生於申旺於亥
而弱於寅脾氣春隨肝而夏則隨心秋隨肺
而冬則隨腎人之不知日用莫曉生旺强弱
之時所以多疾病者此也若此日月時三陽
既聚當鍊陽而使陰不生若此月日時三陰
既聚當養陽而使陽不散又況眞氣既生以
純陽之氣鍊五藏之氣不息而出本色一舉
而到天池始以腎之無陰而九江無浪次以
肝之無陰而八關永閉次以肺之無陰而金
火同鑪次以脾之無陰而玉户不開次以眞
氣上升四炁聚而爲一縱有金液下降杯水
不能勝輿薪之火水火相包而合之爲一以
入神宫定息内觀一意不散神識俱妙靜中
常聞樂聲如夢非夢若在虚無之境風光景
物不比塵俗繁華美麗勝及人世樓臺宫闕
碧瓦凝煙珠翠綺羅馨香成陣當此之時乃
曰超内院而陽神方得聚會而還上丹鍊神
成仙以合大道一撞天門金光影裏以現法
身鬧花深處而坐凡體乗空如履平川萬里
若同展臂若也復回再入本軀神與形合天
地齊其長乆若也厭居塵世寄下凡胎而返
十洲於紫府太微眞君處契勘鄉原對會名
姓校量功行之高下得居於三島而遨遊永
在於風塵之外名曰超塵脱凡吕曰鍊形
止於住世鍊氣方可升仙世人不達玄機無
藥而先行胎息强留在腹或積冷氣而成病
或發虚陽而作疾修行本望長生似此執迷
尚不免於疾病殊不知胎仙就而眞氣生眞
氣生而自然胎息胎息以鍊氣鍊氣以成神
然而鍊氣必審年中之月月中之日日中之
時端居靜室忘機絶迹當此之時心境未除
者悉以除之或而妄想不已智識有漏志在
升仙而心神不定爲之奈何鍾曰交合各
有時行持各有法依時行法即法求道指日
成功易如反掌古今達士閉目㝠心以入希
夷之域良以内觀而神識自在矣
　　　論内觀
　吕曰所謂内觀之理可得聞乎鍾曰内觀
坐忘存想之法先賢後聖有取而有不取者
慮其心猿意馬無所停留恐因物而喪志而
無中立象使耳不聞而目不見心不狂而意
不亂存想事物而内觀坐忘不可無矣奈何
少學無知之徒不知交合之時又不曉行持
之法必望存想而决要成功意内成丹想中
取藥鼻搐口咽望有形之日月無爲之天地
留止腹中可謂兒戲所以達士奇人而於坐
忘存想一旦毁之乃曰夢裏得財安能濟用
畫地爲餅豈可充飢空中又空如鏡花水月
終難成事然而有可取者蓋以易動者片心
難伏者一意好日良時可採可取也雖知清
靜之地奈何心爲事役志以情移時比電光
寸陰可惜毫末有差而天地懸隔積年累月
而不見功其失在心亂而意狂者也善視者
志在丹青之美而不見泰華善聽者志在絲
竹之音而不聞雷霆耳目之用小矣尚以如
此況一心之縱横六合而無不該得時用法
之際能不以存想内觀而致之乎吕曰所
謂存想内觀大略如何鍾曰如陽升也多
想爲男爲龍爲火爲天爲雲爲鶴爲日爲馬
爲煙爲霞爲車爲駕爲花爲氣若此之類皆
内觀存想如是以應陽升之象也如陰降也
多想爲女爲虎爲水爲地爲雨爲龜爲月爲
牛爲泉爲泥爲船爲葉若此之類皆内觀存
想如是以應陰降之象也青龍白虎朱雀玄
武既有此名須有此象五嶽九州四海三島
金男玉女河車重樓呼名比類不可具述皆
以無中立象以定神識未得魚則筌不可失
矣未獲兔則蹄不可無矣後車將動必履前
車之迹大器已成必爲後器之模則内觀之
法行持不可闕矣亦不可執之於悠乆絶之
於斯須皆不可也若以絶念無想是爲眞念
眞念是爲眞空眞空一境乃朝眞遷化而出
昏衢超脱之漸也開基創始指日進功則存
想可用況當爲道日損以入希夷之域法自
减省全在内觀者矣吕曰若以龍虎交媾
而匹配陰陽其想也何似鍾曰初以交合
配陰陽而定坎離其想也九皇眞人引一朱
衣小兒上升九皇眞母引一皂衣小女下降
相見於黄屋之前有一黄衣老嫗接引如人
間夫婦之禮盡時歡悦女子下降兒子上升
如人間分離之事既畢黄嫗抱一物形若朱
橘下抛入黄屋以金器盛留然此兒者是乾
索於坤其陽復還本位以陽負陰而會本鄉
是此女者是坤索於乾其陰復還本位以陰
抱陽而會本鄉是曰坎離相交而匹配陰陽
者也若以炎炎火中見一黑虎而上升滔滔
浪裏見一赤龍而下降二獸相逢交戰在樓
閣之前朱門大啓浡浡煙焰之中有王者指
顧於大火焚天而上有萬丈波濤火起復落
煙焰滿於天地龍虎一盤一遶而入一金器
之中下入黄屋之間似置在籠櫃之中若此
龍虎交媾而變黄芽之想也吕曰匹配陰
陽而龍虎交媾内觀存想既已知之矣所謂
進火燒煉丹藥者所想如何鍾曰其想也
一器如鼎如釜或黄或黑形如車輪左青龍
而右白虎前朱雀而後玄武傍有二臣衣紫
袍躬身執圭而立次有僕吏之類執薪然火
於器次有一朱衣王者乗赤馬駕火雲自空
而來舉鞭指呼唯恐火小焰發炎炎亘空撞
天欲出天關不開煙焰復下周圍四匝人物
器釜王者大臣盡在紅焰之中互相指呼爭
要進火器中之水無氣而似凝結水中之珠
無暗而似光彩若此進火燒丹藥之想也
吕曰内觀存想止於採藥進火而有邪逐法
逐事而有邪鍾曰雲雷下降煙焰上起或
而天雨奇花祥風瑞氣起於殿庭之下或而
仙娥玉女乗彩鳳祥鸞自青霄而來金盤中
捧玉露霞漿而下獻於王者若此乃金液還
丹而既濟之想也若以龍虎曳車於火中上
衝三關三關各有兵吏不計幾何器仗戈甲
恐懼於人先以龍虎撞之不開次以大火燒
之方啓以至崑崙不住及到天池方止或而
三鶴冲三天或而雙蝶入三宫或而五彩雲
中捧朱衣小兒而過天門或而金車玉輅載
王者而超三界若此肘後飛金精而大河車
之想也及夫朱衣使者乗車循行自冀州入
兖州自兖州入青州自青州入徐州自徐州
入揚州自揚州入荆州自荆州入梁州自梁
州入雍州自雍州復還冀州東西南北畢於
豫州停留而後循行所得之物金玉所幹之
事凝滯一吏傳命而九州通和周而復始運
行不已或而遊五嶽自恒山爲始或而泛五
湖自北沼爲始或而天符勑五帝或而王命
詔五侯若此還丹之想也及夫珠玉散擲於
地或而雨露濟澤於物或而海潮而滿百川
或而陽生而發萬彙或而火發以遍天地或
而烟霧而充宇宙若此鍊形之想也及夫或
如鶴之辭巢或如龍之出宂或而五帝朝天
或而五色雲起或而跨丹鳳而沖碧落或如
夢寐中而上天衢或而天花亂墜仙樂嘈雜
而金光繚繞以入宫殿繁華之處若此皆朝
元之想也朝元之後不復存想方號内觀
吕曰内觀玄理不比前法可得聞乎鍾曰
古今修道之士不達天機始也不解依法行
持欲以速求超脱多入少出而爲胎息㝠心
閉目以行内觀止於定中以出陰神乃作清
靈之鬼非爲純陽之仙眞仙上聖所以採藥
進火抽鉛添汞還丹鍊形朝元合炁苦語詳
言而深說惟恐世人不悟而於内觀未甚留
意殊不知内觀之法乃陰陽變换之法仙凡
改易之時奉道之士勿得輕示而小用之矣
且以前項之事交會有時日行持有法則凡
所謹節信心依時行法不差毫末而指日見
功若此内觀一無時日二無法則所居深靜
之室晝夜端拱識認陽神趕逐陰鬼達磨面
壁九年方超内院世尊㝠心六載始出凡籠
故於内觀誠爲難事始也自上而下紫河車
搬入天宫天宫富貴孰不欽羡或往或來繁
華奢侈人所不得見者悉皆有之奉道之士
平日清凈而守於瀟灑寂寞既已乆矣功到
數足輒受快樂樓臺珠翠女樂笙簧珍羞異
饌異草奇花景物風光觸目如畫彼人不悟
將謂寔到天宫不知自身内院認作眞境因
循而不出入乃曰因在昏衢而留形住世不
得脱質以爲神仙未到天宫方在内觀陰鬼
外魔因意生像因像生境以爲魔軍奉道之
人因而狂蕩而入於邪中或而失身於外道
終不能成仙蓋以三尸七魄唯願人死而自
身快樂九蟲六賊苦以人安則存留無處
　　　論魔難
吕曰内觀以聚陽神鍊神以超内院上踴以
出天門直超而入聖品既出既入而來往無
差或來或往而遠近不錯欲住世則神與形
合欲升仙則遠遊蓬島若此功滿三千而自
内觀以得超脱不知陰鬼邪魔如何制使奉
道之人不得升神仙者也鍾曰奉道之士
始有信心以恩愛利名一切塵勞之事不可
變其大志次發苦志以勤勞寂寞一切清虚
之境不可改其初心苦志必欲了於大成止
於中成而已必欲了於中成止於小成而已
又況不識大道難曉天機所習小法而多好
異端歲月蹉跎不見其功晚年衰老復入輪
回致使後來好道之士以長生爲妄說超脱
爲虚言往往聞道而不信心縱信之而無苦
志對境生心以物喪志終不能出於十魔九
難之中矣吕曰所謂九難者何也鍾曰
大藥未成而難當寒暑於一年之内四季要
衣眞氣未生而尚有飢渴於一日之間三飡
要食奉道之士所患者衣食逼迫一難也及
夫宿縁業重流於今世填還忙裏偷閑猶爲
尊長約束於尊親曰不忍逃離一向清閑而
難爲得暇奉道之士所患者尊長邀攔此二
難也及夫愛者妻兒惜者父母恩伽情杻每
日增添火院愁車無時休歇縱有清凈之心
難敵愁煩之境奉道之士所患者恩愛牽纏
三難也及夫富兼萬户貴極三公妄心不肯
暫休貪者惟憂不足奉道之士所患者名利
縈絆四難也及夫少年不肯修持一以氣弱
成病頑心絶無省悟一以陰報成灾見世一
身受苦而與後人爲誡奉道之士所患者灾
禍横生五難也及夫人以生死事大急於求
師之人不擇眞僞或師於辨辭利口或師於
道貌古顏始也自謂得遇神仙終乆方知好
利之輩奉道之士所患者盲師約束六難也
及夫盲師狂友妄指傍門尋枝摘葉而終無
契合小法異端而互相指訣殊不知日月不
出出則大明使有目者皆見雷霆不震震則
大驚使有耳者皆聞彼以爝火之光井蛙之
語熒熒唧唧而豈有合同奉道之士所患者
議論差别七難也及夫朝爲而夕改坐作而
立忘悦於須臾而厭爲持乆始於憂勤而終
於懈怠奉道之士所患者志意懈怠八難也
及夫身中失年年中失月月中失日日中失
時少將名利不忘於心老而兒孫嘗在於意
年光有限勿謂今年已過以待明年人事無
涯勿謂今日已過以待明日今日尚不保明
日老年爭却得少年奉道之士所患者歲月
蹉跎九難也免此九難方可奉道九難之中
或有一二不可行持但以徒勞而不能成功
者也吕曰九難既已知矣所謂十魔者可
得聞乎鍾曰所謂十魔者凡有三等一曰
身外見在二曰夢寐三曰内觀如滿目花芳
滿耳笙簧舌於甘味鼻好異香情思舒蕩意
氣洋洋如見不得認是六賊魔也如瓊樓寳
閣畫楝雕梁珠簾綉幕蕙帳蘭房珊瑚遍地
金玉滿堂如見不得認是富魔也如金鞍寳
馬重蓋昂昂侯封萬户使節旌幢滿門青紫
靴笏盈牀如見不得認是貴魔也如輕煙蕩
漾暖日舒長暴風大雨雷震電光笙簧嘹喨
哭泣悲傷如見不得認是六情魔也如親戚
患難眷屬灾傷兒女疾病父母喪亡兄弟離
散妻妾分張如見不得認是恩愛魔也如失
身火鑊墮落高岡惡蟲爲害毒藥所傷路逢
兇黨犯法身亡如見不得認是患難魔也如
十地當陽三清玉皇四神七曜五嶽八王威
儀節制往復翶翔如見不得認是聖賢魔也
如雲屯士馬兵刃如霜戈矛鬥舉弓箭齊張
爭來殺害驍捷難當如見不得認是刀兵魔
也如仙娥玉女羅列成行笙簧嘹喨齊舉霓
裳雙雙紅袖爭獻金觴如見不得認是女樂
魔也如幾多姝麗艷質濃粧蘭臺夜飲玉體
輕裳殢人驕態爭要成雙如見不得認是女
色魔也是此十魔難有不認者是也既認則
著既著則執所以不成道者良以此也若以
奉道之人身外見在而不認不執則心不退
而志不移夢寐之間不認不著則神不迷而
魂不散内觀之時若見如是當審其虚實辨
其真僞不可隨波逐浪認賊爲子急起三昧
眞火以焚身一揮群魔自散用紫河車搬運
自己之陽神超内院而返天宫然後以求超
脱今古好道之流有清淨之心對境改志往
往難逃於十魔九難空有好道之虚名終不
見得道之實迹或而出離塵勞幽居絶迹而
志在玄門於九難不能盡除在十魔或著一
二非不得道也而於道中或得中成或得小
成而於仙中或爲人仙或爲地仙若以盡除
魔難序證驗而節節升遷以内觀合就陽神
指日而歸三島
　　　論證驗
吕曰嫌者病而好道之人求無病而長安怕
者死而好道之人欲不死而長生舉世人在
世中而好道之人欲升仙遊物外舉世人在
地上而好道之人欲超凡而入洞天所以甘
於勞苦而守於貧賤遊心在清淡瀟灑之中
潜迹於曠野荒僻之地一向行持不知功之
深淺法之交换難測改易之早晚所謂下功
之後而證驗次序如何鍾曰苦志行持終
不見功者非道負人蓋奉道之人不從明師
而所受非法依法行持終不見功者非道負
人蓋奉道之人不知時候而以不成若已遇
明師而得法行大法以依時何患驗證而不
有也吕曰所謂法者有數乎所謂時者有
數乎鍾曰法有十二科匹配陰陽第一聚
散水火第二交媾龍虎第三燒鍊丹藥第四
肘後飛金精第五玉液還丹第六玉液鍊形
第七金液還丹第八金液鍊形第九朝元鍊
炁第十内觀交换第十一超脱分形第十二
其時則年中法天地陰陽升降之宜月中法
日月往來之數日中有四正八卦十千十二
支一百刻六十分依法區分自一日之後證
驗次序以至脱質升仙無差毫末始也婬邪
盡罷而外行兼修凡採藥之次而金精充滿
心境自除以煞陰鬼次心經上湧口有甘液
次陰陽擊摶時時腹中聞風雷之聲次魂魄
不定夢寐多有恐悸之境次六府四肢或生
微疾小病不療自愈次丹田夜則自暖形容
晝則清秀次居暗室而目有神光自現次夢
中雄勇物不能害而人不能欺或若抱得嬰
兒歸次金關玉鎖封固以絶夢泄遺漏次鳴
雷一聲關節通連而驚汗四溢次玉液烹潄
以成凝酥次靈液成膏漸畏腥羶以充口腹
次塵骨將輕而變神室步趁奔馬行止如飛
次對境無心而絶嗜慾次眞氣入物可以療
人疾病次内觀明朗而不暗昧次雙目童人
如點漆皺臉重舒而紺髮再生已少者永駐
童顏次眞氣漸足而似常飽所食不多而飲
酒無量終不見醉次身體光澤神氣秀媚聖
丹生味靈液透香眞香異味常在口鼻之間
人或知而聞之次以目視百步而見秋毫次
身體之間舊痕殘靨自然消除涕淚涎汗亦
不見有次胎完氣足以絶飲食次内志清高
以合太虚凡情凡愛心境自絶下盡九蟲上
死三尸次魂魄不遊以絶夢寐神彩清爽更
無晝夜次陽精成體神府堅固四體不畏寒
暑次生死不能相干而坐忘内觀以遊華胥
神仙之國女樂樓臺繁華美麗殆非人世所
有也次功滿行足陰功報應密授三清眞籙
陰陽變化可能預知人事舉止先見灾福次
觸目塵冗以厭往還潔身靜處胎仙可現身
外有身是爲神聖次眞氣純陽吁呵可乾外
汞次胎仙常欲騰飛祥光生於卧室次靜中
時聞樂聲次常人對面雖彼富貴之徒亦聞
腥穢蓋凡骨俗體也次神彩自可變移容儀
成而仙姿可比玉樹異骨透出金色次行止
去處常有神祇自來朝現驅用指呼一如己
意次靜中外觀紫霞滿目頂外下視金光罩
體次身中忽化火龍飛或而玄鶴起便是神
靈以脱凡骨而超出俗流乃曰超脱次超脱
之後彩雲繚繞瑞氣紛紜天雨奇花玄鶴對
飛異香散而玉女下降授天書紫詔既畢而
仙冠仙衣之屬具備節制威儀前後左右不
可勝紀相迎相引以返蓬萊而於紫府朝見
太微眞君契勘鄉原名姓校量功行等殊而
於三島安居乃曰眞人仙子吕曰今日特
蒙尊師開說希夷大理天地玄機不止於耳
目清明而精神秀媚殘軀有託終不與糞壤
同類然而知之者未必能行行之者未必能
得念以生死事大而時光迅速雖知妙理未
得行持終不成功與不知無異敢告指教以
交會之時行持之法如何下手如何用功
鍾曰僕有靈寳畢法凡十卷一十二科中有
六儀一曰金誥二曰玉書三曰眞原四曰比
喻五曰眞訣六曰道要包羅大道引喻三清
指天地陰陽之升降爲範模將日月精華之
往來爲法則實五仙之指趣乃三成之規式
當擇日而授於足下

修眞十書集卷之十六
