#+TITLE: 金蓮正宗記--秦志安
#+DATE: 2016-06-11 12:26:49
#+SOURCE: github.com/kanripo/KR5a0174 master e5cba7ec                
金蓮正宗記序致四
道無終始教有後先或曰道與教不同乎曰
不同湛寂眞常道也傳法度人教也道之爲
體雖經無數劫未嘗少變教之爲用有時而
廢有時而興或曰教之興也自何而始曰軒
轅黄帝鑄鼎之後乘火龍而飛升太虚然後
知有長生久視之説雖有其説知而行之者
七十二人而已下逮殷王武丁之世老君示
現於瀨陽東臨魏關西度流沙演化者九百
九十六歲乃跨白鹿昇蒼檜超碧落遊玉京
雖有如此顯異而人猶顢頇而未知信向也
及漢天師張靜應之出世也親受正一法籙
戰鬼獄而爲福庭度道士而爲祭酒其教甚
盛化行四海繼之以寇吴杜葉祛妖馘崇集
福禳灾佐國救民代天行化歷數十世宫觀
如林帝王崇奉及正和之後林天師屢出神
變天子信向法教方興而性命之説猶爲沉
滯而未之究也及炎宋之訖録挺生重陽再
弘法教專爲性命之説普化三州同歸五會
以金蓮居其首東遊海上度者七人以柔弱
謙下爲表以清靜虚無爲内以九還七返爲
實以千變萬化爲權更其名曰全眞易其衣
而衲甲逮我長春子丘神仙受皇帝之宣應
陰山之聘勸之以减酒色戒之以少殺戮一
言愷切萬國生春救億兆於鼎鑊刀鋸之間
人心歸向者如百川赴海而莫之能禦也牧
竪堯童咸知稽首東夷西戎皆詠步虚家家
談道德之風處處講希夷之説懶衣髽髻雲
連乎道路之間琳宇瑶壇星布乎山澤之下
自軒轅以來教門弘盛未有如今日者是教
也源於東華流於重陽派於長春而今而後
滔滔溢溢未可得而知其極也故作金蓮正
宗記時太歲辛丑平水長春壺天述







金蓮正宗記卷之一
　　　林間羽客樗櫟道人編
　　東華帝君
帝君姓王氏宇玄甫道號東華子生有竒表
幼慕眞風白雲上眞見而愛之曰天上謫仙
人也乃引之入山授之以青符玉篆金科靈
文大丹秘訣周天火侯青龍劍法先生得之
拳拳服膺三年精心盡得其妙遂退居於崑
崙山煙霞洞頤神養浩久之結草庵以自居
篆其額曰東華觀韜光晦迹百有餘年而人
未之知也後徙居代州五臺之陽山中今有
紫府洞天山下有道人縣在人間數百歲殊
無衰老之容開闡玄宗發揮妙藴陰功濟物
玄德動天故天眞賜號曰東華帝君又曰紫
府少陽君授度門人正陽眞人鍾離雲房嗣
弘法教所有聖遠不能具述全眞之道由此
濫觴故立之以爲全眞第祖也
賢曰帝君之仙名如此其赫焕道價如此
其高大何故不見犯於漢史鄉里世族年
代行藏如此其黮暗也僕應之曰仙道多
　隱非垂世立教之急務故史官滅裂逸漏
　而不書兼儒家之所惡言者也年歲深遠
　碑刻泯滅由是不得而詳焉且兩漢四百
　年間幽人隱士不可勝計豈數千帙故紙
　能盡録之乎且全眞之道醖釀久矣自太
　上傳之於金母金母傳之於白雲白雲傳
　之於帝君天其意者將以此一枝大教付
　於若人豈草草學者之所能負荷哉必自
　紅霞丹景中精選其可以爲群仙領袖者
　然後挺於下方其初降也豈無奇蹤異跡
　輝天晃地者哉蓋隱而不録史官之忌也
　故於傳尾諄諄而明言之庶幾學者讀之
　有所歸過焉詩云隱隱龍樓靄瑞霞風流
　紫府少陽家崑崙高聳光千丈初放全眞
　第一花
　　　正陽鍾離眞人
謹按廬山金泉觀記云曾祖諱朴祖諱守道
父諱源當後漢末年皆據要津有功於國世
濟其美先生諱權宇雲房號正陽子京兆咸
陽人也少工文學尤喜草聖身長八尺七寸
髯過臍下目有神光仕至左諫議大夫因表
李堅邊事不當謫爲南康知軍漢滅之後復
仕於晋及武帝時與偏將周處同領兵事屨
出征討已而失利逃於亂山不知所往偶見
老氏者流問而不語但舉手而指東南公遽
往焉行六七里峰巒峭拔松栢參差中有樓
閣金碧炫燿二青衣應門而立揖而問曰此
何方也對曰紫府少陽君之所居東華帝君
之别業也吾師侯君久矣遂延入館中拜見
帝君方談笑間童子報云客仙至矣帝君出
門迎三仙客鍾離自牖窺之見一仙人身長
八尺青衣練帶草履雲冠神目如電堂堂乎
哉次一人素袍大袖結於頸後横握鐵笛次
一人容貌魁梧挂絳紅袍頂華陽巾跨蒼毛
虎横按笻枝遂邀三仙入於别館進酒果肴
饌語笑諠譁聞於館外青衣曰多少紅塵客
何由到此來洞門無鎖鑰今日爲誰開衆仙
皆笑曰昔爲鐵衣子今逢達道人又云奈何
壯士侵莊上耶鐵笛仙曰紫府少陽家龍樓
靄瑞霞滿斟千日酒常翫四時花跨虎仙曰
親指蓬萊路何須更問津神仙知有分幸矣
拜高眞帝君答曰偉矣青雲器相逢一解顔
丹臺元有籍聊謫在人間衆仙皆醉命駕言
歸帝君送之各跨鸞鳳冉冉而入於雲中帝
君遂回復與鍾離談玄終日情愛深密甚於
素交遂授之以赤符玉篆金科靈文大丹秘
訣周天火侯青龍劍法公服膺受教一聞千
悟既盡其妙辭而下山椎髻布衣積行救人
調神鍊氣變化無常至唐文宗開成年間因
遊廬山遇吕公洞賓授以天遁劍法自稱天
下都散漢後隱居於晋之羊角山天眞賜號
曰太極左宫保生眞人曾於邢州開元寺觀
音殿後題詩二絶筆勢飄逸有龍飛之狀其
詩曰得道眞仙不易逢幾時歸去願相從自
言居處連滄海别是蓬萊第一峰又云莫厭
追歡語笑頻尋思離亂可傷神閒來屈指從
頭數得到清平有幾人宋朝劉從廣於皇祐
四年九月九日立石刊勒又有頌云見錢如
患眞仙子遇色如讎大丈夫養氣氣如龜喘
息煉形形似鶴肌膚生我之門死我户幾箇
惺惺幾箇悟夜來鐵漢細尋思長生不死由
人做又撰眞仙傳道集洎靈寳畢法授於吕
公言天地造化陰陽交泰内丹養命之道秘
於玄都寳藏以爲萬世龜鏡此後復歷廬山
登三級紅樓冉冉而昇空矣乃五月二十日
　贊曰道不可以虚妄得仙不可以詐偽成
　惟貴夫眞功實行也觀正陽子之未遇但
　鐵衣武夫耳及其拜東華帝君之後分玉
　篆以通天按金科而動地鑄劍而青龍入
　匣燒丹而紫鳳朝元養氣而喘息如龜煉
　形而肌膚似鶴自漢歷唐五百餘歲止度
　一純陽老仙而已甚矣哉人之難化也乃
　遊廬山登三級紅樓冉冉然飛上太虚自
　爾以來全眞教法漸有綸緒故可以爲金
　蓮正宗第二祖也詩云鐵笛曾聞跨虎仙
　金丹親向帝君傳臨行付與純陽子三級
　紅樓上碧天
　　　純陽呂眞人
謹按岳州青羊觀石壁記云曾祖諱景仕至
翰林學士金紫光禄大夫祖諱獻位至河南
府尹父諱渭禮部尚書先生諱巖宇洞賔蒲
州蒲坂永樂人也唐德宗興元十四年丙子
四月十四日生於林禽樹下至唐文宗開成
元年丁酉歲擢進士第年二十有二歲也龍
姿鳳目鬢眉疏秀美鬚髯金水之相頂華陽
巾服逍遥衣狀貌類張子房太史公之爲人
後任五峰廬山縣令因暇日遊廬山之勝跡
偶與正陽先生相遇一話一言之間心與心
契密受大道天遁劍法龍虎金丹秘文賜號
純陽子由是之後休官棄爵專心向道師資
膠漆未嘗暫離俄而之間仙人數輩特邀先
生東赴蓬萊之會吕公泣下拜啓師眞雲車
東邁何日言歸遂以詩禱之曰功滿來來際
會難又聞東去幸仙壇杖頭春色一壺酒頂
上雲攢五嶽冠飲海龜兒人不識燒丹符子
鬼難看先生去後身須老乞與貧儒换骨丹
正陽答云金丹一粒定長生須向眞鉛鍊甲
庚火取南方赤鳳髓水求北海黑龜精鼎攢
四季中央合藥運三元八卦行齋戒與君成
九轉一丸入腹鬼神驚詩畢遂去自是之後
吕公隱於市廛或貨丹而救疾苦或賣墨以
惠貧窮積功累行以至成眞神化無方或隱
或顯多遊蒼梧南越之間嘗有詩云朝遊南
越暮蒼梧袖有青蛇膽氣麤三入岳陽人不
識高吟飛過洞庭湖又宋政和間洛陽上清
宫題詩二絶曰吾來兩次謁三清四大蒼生
眼不明今日却歸塵外去五雲深處指神京
又云五雲深處是吾鄉四大皆非不可常今
日不知身是客來朝只在這邊傍又於戊子
歲中秋西京察判宅有道者來謁閽人阻難
之間已在堂上巍然而坐曰願乞斗酒察判
賜之一飲而竭仍索素絹三尺以酒噀之摶
入瓶中不辭而去急令追之已失所在探瓶
中展絹而視之上有畫像與先生狀貌無别
神清骨秀耳出三毫後有二絶云飲酒須當
百十杯養壽河清千萬迴至道日新通事塞
玄開早放地中雷又云千古閻浮自在身唯
然上善可開陳幾多念念承予教隔在閻浮
寄下眞後題曰純陽子宋宣和間泰山岱嶽
觀石壁間題一聯云昔年留宇識曾來事滿
華夷徧九垓後因雷雨大作蛟龍戰鬬山勢
崩摧唯先生墨跡儼然無損後九十年再遊
於此復題一聯云無奈蛟龍知我意故留蹤
跡不沉埋又題一絶云昔日曾遊此經今九
十春紅塵多少客誰是識予人後書云回公
作隨方顯跡不能備録平生述作數百篇目
之曰傳劍集飛騰變化接引者不知其數後
遊歷鄂州昇黄鶴樓冉冉飛昇日當卓午五
月二十日也市廛中人瞻仰企慕但見隱隱
入于雲中矣
　贊曰自古得道神仙數甚多矣然而鍾吕
　之名獨顯於世雖樵童牧竪婦人女子皆
　知之者何也蓋慈悲之心接物利生無所
　不至感人之最深耳老松之精無情之物
　也猶且區區訓誨使成無上神仙况於人
　爲萬物之最靈者乎三入岳陽佩丹篆千
　年之術重遊岱觀誦黃庭兩卷之經採南
　方赤鳳之精奪北海黑龜之髓一粒定超
　於物外九還普散於人間點石餅而作黃
　金折柳枝而成白骨餌之者回顔换質遇
　之者起死回骸百怪形潜袖有青蛇之劍
　九天詔下身飛黃鶴之樓故曰名者天下
　之公器不可以多得其信然乎詩云三尺
　青蛇照瞻寒乾坤移向掌中看一從黃鶴
　樓頭去留與人間换骨丹
　　　海蟾劉眞人
先生姓劉諱操宇宗成號海蟾公燕山人也
年一十六歲以明經擢甲科累遷至上相平
昔好談性命之説然終不得其妙一旦有道
者來謁邀坐堂上以賓禮待之問其姓名默
而不答但自稱正陽子願乞鷄卵十枚金錢
一文安金錢於桉上而高累十卵危而不墜
海蟾歎曰危哉先生曰相公身命俱危更甚
於此海蟾頓悟先生乃收卵而藏之擘金錢
而棄之遂辭而去海瞻於是催設夜宴佯托
沉醉以杯盤寳器俱擲於地而碎之夫人洎
兒女輩莫不怒責比及朝退猶未解顔輒解
印而辭官佯狂歌舞自述歌曰余縁太歲生
燕地憶昔三光分秀氣卯角圓明霜雪心十
六早登科甲第紆宋懷紫金章貴各各綺羅
輕挂體而今位極掌絲綸倏忽從前春一寐
昨宵家宴至三更兒女夫人并待婢被予佯
醉撥杯盤擊碎珊瑚珍玉器兒女嫌夫人惡
忘却從前衣食樂來朝朝退怒猶存些兒小
過無推托因此事方省悟前有輪迴誰救度
退官納印棄榮華慷慨身心求出路遂易衣
而道處於卑賤以辱其形又述一聯云抛離
火宅三千口屏去門兵百萬家厥後遠泛秦
川陶眞於太華之前遁跡於終南之下頤精
煉氣以至成眞忽一旦於代州壽寧觀以墨
水潑成龜鶴齊壽四字納一丈餘並自寫眞
於壁間繼有西蜀成都府青羊宫以墨水潑
成清安福壽四字代州鳳凰山來儀觀潑成
壽山福海四宇三處相隔不啻數千里皆同
日而書之以表其神變無方耳後題長篇詩
云醉騎白驢來倒提銅尾㨀引箇碧眼奴擔
著獨胡癭自忘麂世事家住葛洪井不讀黄
庭經豈燒龍虎鼎獨立都市中不受俗人請
欲携霹靂琴去上崑崙頂吴牛買十角溪田
耕半頃種黍釀白醪便是仙家景醉卧古松
陰間立白雲嶺要去即便去直入秋毫影隨
代所顯靈跡甚多不能具述聊記其大槩云
　贊曰甚矣富貴之難捨也眷屬之難離也
　苟有能捨而離之者未有不登大羅而遊
　玉京者也自古迄今吾於海蟾先生見之
　矣由進士科登燕國相懷金章而恩霑九
　族曳紫綬而名滿四方一旦遇正陽子悟
　金錢之决破歎累卵之終危碎七寳而爲
　塵埃抵萬金而如糞壤抛火宅者三千口
　屏門兵者百萬家辭官而狂舞市廛納印
　而棲遲山野煉氣於終南之下陶眞於太
　華之前故能蹈水火以無傷貫金石而罔
　礙間騎紫鳳手携霹靂之琴醉走白驢脚
　踏崑崙之頂潑墨而書成四字化形而地
　隔千山有以見道不負人也信矣詩云擊
　碎珊瑚不相燕歸來高卧白雲邊携琴直
　上崑崙頂冷笑浮生盡小年
金蓮正宗記卷之一　


金蓮正宗記卷之二致五
　　　　林間羽客樗櫟道人編
　　　重陽王眞人
先生諱中孚宇久卿家世咸陽最爲右族當
劉蔣水竹煙霞爽塏之地營起别墅作終焉
計其爲人也骨木雄壯氣象渾厚眼大於口
髯過於腹聲如鐘面如玉清風飄飄紫氣鬱
鬱有湖海之相焉膂力倍人才名拔俗蚤通
經史晩習弓刀當廢齊阜昌間獻賦春官迕
意而黜復試武舉遂中甲科逮乎四十有七
歲也喟然歎曰孔子四十而不惑孟子四十
而不動心吾今已過之矣尚且吞腥啄腐紆
紫懷金不亦太愚之甚乎遂辭官解印黜妻
屏子拂衣塵外類楚狂之放蕩焉時正隆己
卯四十有八歲也甘河橋上過屠門嗜氈根
而大嚼焉有二道者各披白氈忽從南方翛
然而來煙霞態度霄漢精神觀厥眉宇大抵
相類先生不覺驚起趨進俛首前揖相與語
言皆出世語滌塵澣垢蠲膏剔盲如醉而醒
如瘖而鳴密授眞訣更名曰嚞宇曰知明號
曰重陽子既畢指東方曰汝何不觀之先生
回首而望道者曰何見曰見七朵金蓮結子
道者笑曰豈止如是而已將有萬朵玉蓮芳
矣言訖忽失所在由是之後落魄不羈乞食
於市短簑破瓢眠冰卧雪有詩曰四十八上
始遭逢口訣傳來便有功一粒金丹色愈好
玉京山上顯殷紅明年庚辰有一道者同宿
月中乃言曰吾居西北大山之中彼間有人
善於談演陰符道德尤所精通聞君平昔好
此二經胡不相從試往觀聽先生躊躇未之
能决道者忽起抛拄杖乘風而去左右求之
杳無音耗茫然如有所失比及中秋過醴泉
縣再遇道者趨而拜之忻然相邀入於酒館
共飲之次問其鄕里答曰蒲坂永樂是所居
也又問年甲幾何答曰春秋二十有二復問
其族默而不言遂索毫楮書秘語五篇使之
詳讀先生讀之數過方悟妙理戒之曰天機
不可輕泄即令投之火中道者曰速往東海
丘劉譚中有一俊馬可以擒之言畢不知所
在其一篇曰驀臨秦地泛遊長安或貨丹於
市邑或隱跡於山林因循數載觀見滿目蒼
生盡是兇頑下鬼今逢吾弟子何不頓抛俗
海猛悟浮囂好餐霞於碧嶠之前堪煉氣於
松峰之下斡旋造化反覆陰陽燦列宿於九
鼎之中聚萬化於一壺之内千朝功滿名挂
仙都三載殷勤永鎮萬劫恐爾來遲身沉泉
下其二曰莫將樽酒戀浮囂每向廛中作繫
腰龍虎動時抛雪浪水聲澄處碧塵消自從
有悟途中色述意蹉跎不計聊一朝九轉神
丹就同伴蓬萊去一遭其三曰蛟龍煉在火
烽亭猛虎擒來囚水精强意莫言胡論道亂
説縱横與事情其四曰鉛是汞藥汞是鉛精
識鉛識汞性住命停其五曰九轉成入南京
得知友赴蓬瀛先生遂歸劉蔣自構一庵題
其牓曰活死人墓又以紙牌立於墓上曰王
害風靈位自作詩曰活死人兮王嚞乖水雲
别是一般諧道名唤作重陽子謔號稱爲没
地埋來者路不忘懷行　須是挂靈牌他日
又携酒一壺立於路次有道人呼曰害風害
風將汝酒來先生應聲與之一飲而竭却遣
先生以空壺就甘河中取水令自飲之其味
極佳眞仙酎也道人告曰吾海蟾公也言訖
忽失所在自是以來不復飲酒但飲水而已
常有醉容因述虞美人也害風飲水知多少
因此通玄妙白麻衲襖布青巾好模好樣眞
箇好精神不須鏡子前來照事事心頭了夢
中識破夢中身便是逍遥達彼岸頭人忽一
日自焚其庵鄰家争來救火先生但婆娑而
舞人問其故答曰三年之後别有人修乃題
詩曰茅庵燒了事休休决有人人却要修便
做惺惺成猛烈怎生學得我風流大定七年

四月二十六日迤邐東邁經過咸陽自畫一
幅作三髻道者青松鬱棲白雲繚繞仙鶴婆
娑有出塵之格見史風仙欣然贈之曰待我
他日擒得馬來以爲勘同又過洛陽謁上清
宫題詩於壁間曰丘譚王風捉馬劉崑崙頂
上打玉毬你還搬在寰海内贏得三千八百
籌東海衛州見蕭眞人頗有仙風道骨深欲
提挈盤桓數日話不相投贈之驀山溪曰眞
人已悟四海名先到只爲有聲聞却隔了玄
元妙道可憐仙骨落入鬼形骸一般衰一般
老空恁一般了豈知玄妙剛把身心傲度日
若聾盲誚不識丹砂爐竈好將二物鼎内結
成丹服餌了得長生携手歸蓬島眞人讀之
終不能悟其妙㫖但點頭而已祖師遂東歸
海邊倘徉數載接誘訓化既得丘劉譚馬郝
孫王以足滿七朵金蓮之數普化三州同歸
五會一曰平等二曰金蓮三曰玉華四曰三
光五曰七寳其牓曰竊以平等者爲道德之
祖清淨之源乃金蓮玉華之本三光七寳之
宗普濟群生遍超庶俗銀焰充盈於八極彩
霞蒸滿於十方人人願吐於黄芽比比不遊
於黑路玉華者氣之宗金蓮者神之祖氣神
相結謂之神仙一旦將引丘劉譚馬南赴汴
京甆王逆旅中依泊歲餘多所指明因書竹
杖歌以示之曰一條拄杖名無著節節輝輝
光灼灼偉矣虚心直又端裏頭都是靈丹藥
不揺不動自清閒應物隨機能做作海上專
尋知友來兀誰堪可爲依托昨宵夢裏見諸
虬内有四虬能跳躍杖一引移一脚頂中迸
斷銀絲索攢眉露目震精神吐出靈珠光閃
爍明焰挑來共樂然白雲不負紅霞灼書畢
語之曰昔日披氈師眞秘語云九轉成入南
京得知友赴蓬瀛吾今將赴其約門人惶恐
乞遺世語祖師曰我三年前已題於壁矣曰
地肺重陽子强呼王害風來時隨日月去後
任西東作伴雲和水爲鄰虚與空一靈眞性
在不與衆人同又云害風害風舊病發壽命
不過五十八兩箇先生决定來一靈眞性誠
搜刷謂衆人曰吾歸之後慎勿舉哀言訖而
委蜕焉丹陽不覺泣下甚慟衆皆勸之曰不
可違仙師之語丹陽曰入道區區尚無所得
吾師棄我遑遑何歸訴之未終忽開目曰汝
輩憾恨奚爲若此昔日甘河所得秘語五篇
今付于汝丹陽再拜跪而授之復謂譚公曰
汝等性命皆在丹陽手中矣遂言物外親眷
曰一姪二子一山侗連予五箇一心雄六明
齊伴天邊月七爽俱邀海上風眞妙裏頭拈
密妙睛空上面躡虚空東西南北皆圓轉到
此方知處處通又曰一弟一姪兩箇兒連予
五逸做修持結爲物外眞親眷擺脱人間假
合屍周匝種成清淨境遞相傳授紫靈枝山
頭迸出靈華會我趁蓬萊先禮師詩畢奄然
返眞異香馥郁瑞氣彌漫白鶴翔空青鸞拂
地仙儀冉冉高出雲端士庶官寮號呼瞻拜
如喪考妣靡不讚歎眞千古異事也於是備
棺槨衣衾禮而葬之時大定庚寅正月初四
日也升遐之後濬儀橋下談玄誘臧老之心
劉蔣溪邊賜藥愈張公之病或舞蹈於昆明
池右或吟詠於終南境中有以表其不死者
也丘劉譚馬四子相携西入長安見史風先
生獻以松鶴圖史風笑曰當時留下勘同正
與此圖相合兩相比較毫髮無差於是歷終
南訪劉蔣住持祖庵修葺稍完却返梁園共
移仙骨發棺視之形神尚有生意四人交代
負以西行程途所到將酬館穀之資逆旅主
人必曰先有道者償價已訖竭力追之終不
能見問其狀貌乃祖師之化身也旣至終南
遂卜地而葬焉初遊登州望仙門外見畫橋
太險遂言曰此橋異日逢何必壞衆皆莫曉
其意後經一紀太守何公惡其險極遂毁其
嶮而平甃之今改遇仙橋者是也繼有文登
縣作醮於五色雲中見白龜甚大背有蓮花
祖師端坐於蓮蘂之上須臾側卧而歸縣宰
尼厖窟親見其事拈香恭禮命畫師對寫眞
容三州之人皆仰觀焉丹陽聞之作滿庭芳
以讚之曰古郡登州望仙門外畫橋車馬難
通重陽聖跡對衆顯家風預説逢何必壞經
一紀太守何公嫌巇險令人拆毁命匠别興
工文登重出現白龜蓮上端坐空中宰公縁
底事得遇眞容忽睹回身側卧祥雲動復返
仙宫分明見丹青邈出何處不欽崇可謂死
而不亡者矣宜乎其爲七眞之祖也所有神
變無窮不能備録東海西秦勸化道俗長歌
短詠殆千餘首目之曰全眞前後集並雲中
録明鉛汞坎離之説盛行于世又答登州道
衆書詩及十九枝圖
　　　書
嚞稽首四時運轉能般年少之容三教分明
解救平生之苦諸公存想一悟齊修九轉成
指日登仙八門開長春作伴敢希搜妙更乞
投玄便作鄙章録于圖後








盡知常與道爲鄰搜得玄玄便結親悟理莫
忘三教語全眞搜取四時春養成元氣當充
滿結作靈神没漏津十九光明如我願敢邀
相伴樂天眞
　贊曰祖師出世四遇眞仙飲甘河之一味
　授秘辭之五篇十九葉相承於桂樹一萬
　枝不絶於金蓮寳鏡高提照譚馬壼中之
　景神珠獨耀見丘劉劫外之縁誰知太古
　家風憑衲衣而暗度却羡玉陽名字仗傘
　竹以偷傳錯上鈎竿大士出默然之海晩
　歸船舫散人遊清靜之淵作大教權輿之
　主開全眞户牖之先逮功成而名遂然後
　跨鸞鶴而飛上青天也張神童詩曰占斷
　終南一洞天曾來東海領諸仙只慿入聖
　超凡手種出黃金七朵蓮
　　　玉蟾和眞人
先生諱德瑾秦州甘泉人也才能超拔器識
高遠玄資霞映妙質雲停及其壯也尤攻翰
墨初隱身於刀筆吏然清懷淡泊以道爲心
未嘗取非義之財幽人逸客靡不叅訪偶因
暇日遇一道者酌酒談玄終夕不倦定爲莫
逆之交他日道者臂擎一梟自外而入謂和
公曰此禽怪哉眼目許大不能識人公亦不
悟但唯唯應對而已後經月不意道者身染
惡疾百醫無效數日告殂於是備棺槨而葬
之比及數旬忽有老嫗叩門相謁曰昔有道
者於此告亡乃吾之嫡子也奈何老矣隻身
飄然無所依倚衣餐不給將何告也和公憫
之贈以金帛老嫗曰我欲發墓啓棺一面吾
子終身無憾矣懇求再四義莫能已遽令發
棺不見骸骨但有所贈金帛而已復求老嫗
亦失所在和公歎曰神通變化如此奇異若
非仙聖能如是乎由兹感激屏棄俗縁退居
林下精心修煉與道合眞聞終南重陽祖師
深得九還鍛煉之術乃往叅同遂居祖庭日
益玄妙氣漸冲和心地開通有先見之明預
知丘劉譚馬將至乃與李公靈陽子同往餅
店留錢四分告貨羹主人曰今日當有四客
仙至曰丘劉譚馬以此待之旣言而歸良久
果有四道者至貨羹主人曰汝非丘劉譚馬
乎四人相視而笑曰汝何以知之對曰和李
二老已留羹錢在此矣四人歎息曰眞異人
也食畢而往相見欣然甚於舊契比及升遐
三年已前預命畫師寫出眞相前凭虎頭昏
然而睡衆莫能曉至大定庚寅歲二月十有
九日乃召功德主馬公曰我蒙子厚恩無以
爲報汝若將來有大患難但請焚香密誦吾
名即當救汝是日天氣清爽霞彩輝映東鄰
西舍皆聞異香就草堂中枕肱而卧寂然遺
物而返眞矣乃預表歸期在庚寅年也升遐
之後臨潼張叟久患痼疾衆醫無功殆將屬
纊一夕夢中偶遇先生詳説藥餌治療之法
問其姓氏乃和公也覺而用其所説疾果頓
瘳足見先生之神迹有不死者在焉
　贊曰甚矣哉人之難化也道之難明也以
　玉蟾子之慕希夷耽玄妙也道者造門定
　交而不悟千方萬便誘之而不悟又以梟
　目警之而不悟又以惡疾感之而不悟又
　以尸解入棺而不悟又以老嫗來謁而不
　悟及乎啓棺不見骸骨並失老嫗然後知

　其聖賢之感應也乃洒然而醒矣棄妻子
　而歸隱林泉受簪冠而精研性命拜重陽
　而分明指訣得九轉而鍛煉成功先知四
　客之來明留餅直預畫三年之像剋定歸
　期卒能乘空步虚出神入夢可謂道不棄
　人也信矣重陽點破還丹訣老嫗通開宿
　世縁笑凭虎頭歸去也風流同會紫金蓮
　　　靈陽李眞人
先生之名誤忘之矣道號曰靈陽子京兆終
南人也沉默寡言聰敏超世學問該博識量
弘深道德留心利名絶念諒由宿契得遇重
陽密泄眞風頓消俗念坎倒離顛朝磨夕煉
常與玉蟾子和公共結因縁愛人濟物損己
利他多積陰功密符大造重陽有詩云傳與
和公與李公首先一志三人同逮乎大定戊
申歲春二月世宗皇帝遣使召長春子丘公
赴闕臨别謂先生曰劉蔣因縁祖師所建不
可輕視善自住持先生曰來歲春光早回鶴
馭山野及期專待主喪衆人莫曉其埋比及
　來年己酉二月先生無恙輒自清齋門人勉
　之曰我師肌體素羸加以不穀將如之何先
　生曰汝等無疑吾專俟喪主而已當是時也
　長春子得中㫖還故山過秦渡鎮盤桓不進
　先生遣門人往迎之長春遽往纔抵庵中先
　生怡然化爲周蝶栩栩而歸矣祥雲拂地瑞
　氣凝空青鸞容與白鶴翶翔士庶官寮靡不
　欽歎於是長春子率門人具棺槨而瘞之時
　己酉之三月初一日也
　　贊曰天下不二道聖人無兩心故王公和
　公李公共傳秘訣同鍊還砂終南之丹桂
　齊芳海上之金蓮並秀遂使全眞門下列
　以爲三祖而尊祀之又何慊乎哉詩云雨
　手雙携日月輪輝輝照破萬華新臨行未
　肯輕分付直待長春作主人




金蓮正宗記卷之二










金蓮正宗記卷之三致六
　　　林間羽客樗櫟道人編
　　丹陽馬眞人
先生寧海人也號曰丹陽子祖諱覺宇華叟
通五經爲人信義言無宿諾嘗販繒於鄰境
暮憩邸中見一貧婦擗踊哭泣聞人説云此
貞婦也良人少亡誓不復嫁孝養舅姑不幸
併亡無資以葬方欲質身以爲棺槨之費公
正色言曰鄕鄰疾病尚且扶持里有死亡不
爲助給非孝義之坊也解縑二束而贈之不
通姓氏趨走前邸是夕公之財物爲暴客所
劫遂不告人怡然而歸其妻問之託言賒貸
後經半載盜者分臟不均經公首露公曰臟
物紛紜展轉相關連坐非一枉遭推勘臟滿
百疋犯至極刑非好善之所爲也可持銀二
兩補爾不平之怒其人遂感謝而去時方歲
饑曝米於庭鄰婦竊之公出潜見復隱身而
避之任彼將去父諱師揚宇希賢姿貌魁秀
沉靜有度量生子五人取仁義禮智信爲名
號曰五常馬氏之坊甚富於貲故號曰馬半
州弟姪三人皆擢進士故有餘慶堂今改爲
降仙坊者是也至辛亥歲饑饉荐臻八月清
旦有客倉皇擲紬複於案上輒過門而不知
所往公欲收入巾箱間舉之甚重解而觀之
金色射目以權衡稱之其重兩鎰旬日客來
即奉與之客謝曰吾吕仙也家在幽谷村陶
採爲業得金兩鎰欲貨於市税監逼逐幾陷
於刑賴公以免願兩分之聊以酬恩公曰横
來之金慮招其禍辭而不受吕仙曰公有黄
向之風異日子孫當出神仙自後公屢訪幽
谷人問吕仙安否僉云素無吕氏之家疑其
神人也先生之母所有寳翠爲家婢竊而去
之衆人皆言急逐可得公一無所問由是資
財益廣享年六十有四先生第二子也諱從
義宇宜甫癸卯歲五月二十日子時生母唐
氏夢謁麻姑賜丹一粒吞而分瑞體如火色
七日方消手握雙拳百日乃舒爲兒時常誦
乘雲駕鶴之語夢中屢從道士登天良賤四
十餘口每斂退食器舌舐殘粒身服舊裳昔
道士李無夢鍊大丹於崑崙三載弗成曰神
仙降臨則丹成矣一旦先生與豪傑相從遊
戲至於爐下丹乃轉成無夢見而奇之謂先
生曰額有三山手垂過膝眞大仙之材矣因
爲頌曰身體堂堂面圓耳長眉脩目俊準直
口方相好具足頂有神光宜甫受記同步蓬
莊厥丹乃成先生之德因此見稱孫忠顯美
無夢之言以女妻之生子三人曰廷珍廷瑞
廷珪先生以孝悌見稱夙賦聰明長通經史
好與童稚戲狎輕財重義出舉收質無可入
還者皆焚其券大定二年秋蝗大饑佃客劉
進盜殺耕牛將盡遽往視之曰年穀不登困
乏糧食吾將賑濟汝不念牛爲耕稼之本使
無罪而就死地吾不忍也使劉進自負皮角
而行於是老幼號慟告之曰方今法令嚴明
此去必犯刑憲使父子不相見矣先生不言
乃往經閣院施皮五張令劉進面對三寳具
陳殺牛之愆庶解冤結時人歌曰古楊陳寔
今談宜甫有無知少年持錢三百來贖綾襖
故相欺詐先生賜錢半千少年惡其小惠輒
噀唾之值郭奉信叱而退之或曰面上有唾
拭之使乾曰拭之是違其怒正使自乾耳先
生謂同志曰昨夢二人皆衣皂褐内一人素
補兩肩泣告予曰我輩十萬人性命在公所
主言訖奔入南巷我逐之見入屠舍劉清顧
壁上有頌云我輩己亥十萬人大半己經辛
巳殺此門若是不慈悲世世軸頭常厮抹夢
覺聞屠豕之聲披衣視之見縛二猪其一兩
肩斑白方悟夢中之人己亥猪也辛巳乃劉
公所生之歲也乃書頌於壁間屠者心大剛
切未能誘化是夕又夢二鶴飛落於蔬圃之
間遂建道館招陸道士住持至丁亥年秋先
生與遼陽高巨才遊賞於范明叔之遇仙亭
酒酣題詩其末句云醉中却有那人扶皆莫
曉其意中元後一日重陽眞人自終南抵東
牟徑入遇仙亭先生問曰從何方而來曰路
遠數千特來扶醉人耳衆皆異其言又問何
名爲道曰五行不到處父母未生時相與談
玄不覺席上生風遂禮請眞人還居家庭其
妻富春氏開簾視之謂先生曰我觀王公面
如芙蕖紅目勝瑠璃碧聲若巨鐘語如湧泉
堂堂然有正陽之風采當可傾心禮敬由是
待以師禮眞人謂先生曰我欲鎖庵百日不
食先生從之闢爲環堵風雪四入硯水不冰
窗外求詩者往來如織揮毫拂紙立賦立成
屢出陽神來坐閣中先生遣人瞻之則庵中
儼然默坐自孟冬初吉示詩詞各一首令先
生繼和仍賜梨一枚與先生啖之每五日芋
栗各六枚十一日爲梨爲二令夫婦共食之
自後凡經旬日加一分三旬分三四旬分四
至於十旬分爲五十五塊合天地奇耦之數
先生漸悟眞理遂捨妻子受簪冠乞食降心
眞人乃喜一日眞人言曰馬公破道人曰師
何以知之曰昨宵夢飲酒使人詢之先生曰
得藥用酒因而飲多眞人先期而知之矣乃
登崑崙煙霞洞先生忽患頭痛急如擘裂人
言曰馬公將不保朝夕矣眞人曰吾三千里
外特化其人令死可乎遂呪水與之飲訖而
愈大定九年秋眞人引先生輩四人西邁登
州太守紇石烈待以師禮問曰後會何期曰
當在梁園後眞人羽化於夷門訖石烈改除
南京副留守遂爲喪主眞人羽飛之後先生
引徒入京兆乞自然錢得數十千復相約東
行取眞人金骨改葬於終南頭梳三髻心喪
六年默坐環堵夫三髻者有三吉字乃眞人
之諱也故尊而戴之先生志如鐵石行若冰
霜縱横闡化十有三年服不衣絹手不拈錢
夜則露宿人憐其寒答曰莫訝三冬不蓋被
曾留一點在丹田一日謂門人來靈玉曰關
中人謂衣裳破碎重修理者云何對曰謂之
折洗先生曰東方教門年深殘破吾當拆洗
未及半月上司降到符文遣發道人各還本
鄕先生遂出關長春丘先生方在隴山一旦
謂李大乘曰吾道東矣余雖在牒發中不能
出關余若出關則秦中教風掃地無餘矣且
隨縁下山州中官民同狀保申復上山而居
之先生自出關所到鄕邑垂髫戴白歌舞於
道路出境迎迓如鳳凰景星争先睹之爲快
也既還鄉里復見屠者劉清教之曰曩日壁
間之頌不覺流年二十换矣以日計之日宰
三猪十萬之數亦已足矣況公壽八十有三
族廣家豪理當止殺公方省悟遂擇日設齋
持砧器於郭門外焚之是日往金蓮堂見其
六味鹹苦不堪供給先生臨井呪之甘若醴
泉郡人號曰靈液構亭立碑傳於四方壬寅
年五月東牟大旱嘉苗槁矣徧禱山川一無
所應州縣官長禮請先生庶獲霑足名香一
爇膏雨沛然逮秋七月郡人設大醮於朝元
觀連日陰雨道俗惶恐疑將敗其壇墠先生
曰無憂今日必晴果如其言至中元焚詞之
際五雲繚繞鸞鶴徘徊其感應之速也如此
仲冬行過登州信士韓公焚香致禱曰家有
苦井願少垂法力庶回其味先生即往咒之
其味頓變甘如飴蜜日晩雨作遂留宿於韓
宅戲書云門外雨颼颼天留人不留主公猶
自可打破道人頭衆皆莫曉其意須臾有康
禪問道於先生忽見簷瓦墮空正中其首衆
方駭然悟末後一句也重陽日醮畢天門啓
於東南祥雲集於月際郡人莫不瞻拜二月
八日先生勸東牟瑯瑘村人悉焚船網風回
雪霽忽見重樓翠阜異事駭人乃海市現於
南陽也癸卯年四月十三日主行芝陽醮事
而風雨大作衆人哀禱庶獲晴霽先生叩齒
冥目似有所祝須臾雲斂日出十五日申未
間龍尾現於東南移時不滅至夜彩雲貫月
四月二十八日行詣芝陽海市乃見自旦至
午先生至回光庵馬從仕喜自願焚貸糧券
千有餘斛繼有鞠斌聚魚網而焚之海市復
現依稀若龍車鶴馭之狀又有郭亨欒周者
聚魚網而焚之忽見桑島之間雲陣横斜煙
光縹緲若甲馬神兵之勢先生居華亭之環
堵林檎一株枝枯心槁將伐爲薪四月初九
日沃之以水俄有門人姚鉉持純陽眞人家
譜至方知四月十四日生於林檎下先生怡
然曰予五月二十日生比及此時决生芽葉
乃作頌云天上三十六地下三十六天地入
寳瓶七十二候足李公稽首請釋其頌先生
笑曰此隱語也他日自當知之五月十七日
李公夜夢林檎南北各生二葉旦而視之芽
果生矣至先生慶誕之辰緑葉成陰方解其
頌云四九三十六日天地相合爲七十二日
氣候充足變枯爲榮何有難乎全眞庵移竹
兩叢松一株時四月間也枝葉萎黄道友崔
公告先生曰此松竹還得再榮乎先生欣然
作詩二篇云道家門户號長生意要乾枯改
舊形常使數竿常緑緑不教一葉不青青又
曰我通生法斡旋生布氣形骸轉换形窗外
不惟君子緑庵前又喜大夫青遂以滌面水
沃之不旬日抽心展葉金玉庵六月初三日
植小松六株衆人稽首曰全眞庵之松竹得
復榮旺金玉庵之小松獨何憔瘁先生乃以
眞氣三時布之作詩三絶云六月庵前種六
松故然返到馬風風三番布氣無多力六願
還生有大功又云當時數伏故栽松道友閒
閒試馬風我説六株無自活人傳三髻有眞
功六月初三種小松六株變色遇扶風祈榮
我借重陽氣應效人傳三髻功其松更不改
柯易葉青翠可愛邑人遂刊詩於石昔吕純
陽以藥一丸詩一絶活萊州龍興寺枯槐於
今尚在其詩曰長拖布袖出河東夜宿祇堂
古廟中不夜城中留聖跡且教槐老度千冬
今先生以詩三絶活芝陽六松前聖後聖其
歸一揆芝陽貧士兩足俱廢哀聲甚切先生
呪水與之飲訖其行如飛欒武功者久患風
痺百藥無功先生呪果服之一日頓愈先生
忽一旦歌舞自娱有非常之喜門人忽報曰
壬寅年十二月晦日孫仙姑枕肱棄世於河
南矣享年六十四歲先生曰昨晩乘絲雲奏
仙樂東歸海上吾親見之吾之歌舞者蓋爲
此也已預知之矣是歲九月在崑崙契遇庵
主持孤魂醮事瑞霞晃耀鸞鶴往來不可勝
數東遊文山建七寳庵掘井九尺而不及泉
大石阻之先生題云穿鑿須當二九深甘泉
自可應清吟遂命匠者再鑿至一丈八尺而
寒泉涌出七寳庵牛車載巨棟路經險峻駕
車人僵躓於轍間輪轉胸臆其人念丹陽名
號並無所損壬寅年三月憩於濟南府舜廟
老幼竟欲瞻禮争門而入者幾千人矣門脱
其扇卓然而立一無所傷仲冬移栢二株高
可數尋植於七寳庵中漸成枯槁先生以眞
氣吁之以水沃之旬日之間翠色如初下元
日文山加持醮事連日陰雨衆人憂之先生
聞空中語云重陽眞人至姚來二公在傍亦
聞之十六日晡時縣令尼厖古武節仰視天
表乃見一仙人青巾白袍坐白毚碧蓮葉上
龜則動揺其尾家人百壽曰乃圖畫中王公
也急備香火莫不禮敬忽見眞人回身側卧
東南去矣先生作滿庭芳以記之邑人模於
石上萊陽請先生赴遊仙觀議行醮事十二
月中旬先生報云後三相見至二十二日重
陽降世之辰先生令于知一舞歸朝歡仰首
而視乃見重陽師眞與和公師叔立於空中
冉冉然先生曰堂堂歸去也作箇快活仙又
云正到峥嶸處争如拂袖歸呼弟子劉眞一
告之曰汝等要作神仙豈爲容易若遇魔難
慎勿退怠謹而愈謹然後可得領吾此言不
可忘也遂東首而卧謂衆曰我開眼也見合
眼也見元來見不在眼心中了然則無所不
見與門人談笑夜將二鼓風雨大作雷震一
聲先生枕肱而羽飛矣酒税監郭復中聞扣
門甚急出而視之即先生也引入共話索紙
書頌曰長年六十一在世無人識平地一聲
雷浩浩隨風起良久告别趨而去之鄕人有
劉錫者是夜見屋隙間明如然炬遲明視之
見紙一幅用竹竿取下乃四句詩云三陽會
裏行功圓風馬乘風已作仙勸汝伏降龍共
虎自然有分亦昇天後題先生諱宇急投火
中焚之滿家如旃檀之馨少頃人報云昨夜
先生羽化矣方知郭復中與劉錫所見者陽
神也凡經七日神色儼然葬於遊仙觀初東
華庵有松數十株枝葉皆變白色先生曰此
松之白殆爲我歟甲辰年正月十八日巳午
間進士劉紹祖等見空中鸞鶴徘徊雲霞變
化重陽眞人雲冠絳服丹陽先生三髻素衣
現於雲表移時方去五月十二日己亥之晩
先生忽現於應仙橋之西北仙童侍側少頃
爲寒雲所掩當時于信等二十一人皆見其
事先生葬後邑人常疑陜西徒衆盜去仙骨
至乙巳年正月二十四日縣宰劉公出棺視
之容貌若生肢體柔軟乃櫛髮更衣四方聞
之争爲瞻禮輪蹄絡繹至九月復以石槨葬
之所有分梨十化漸悟精微摘徴三寳行化
金玉等集刊行於世味其文義皆貫通三教
囊括五行酬今和古託物喻人玄談妙理視
蓬島如目前智劍慧刀逐三尸於身外遵之
則遷善遠罪悟之則入聖超凡豈小補哉
　贊曰首遇重陽先明九轉十度分梨暗傳
　消息六回賜芋别有機關通一氣未生之
　前指五行不到之處斡開玉户透入金門
　燦日月於壺中聚雲霞于鼎内屣脱半州
　之産頂分三髻之髽數十年卧雪眠霜幾
　萬里遊山涉水七朵金蓮最先放徹五篇
　秘語獨自傳來霹靂一聲不負紅霞之約
　因縁萬劫還歸碧落之遊啓迪全眞發揮
　玄教者也張神童詩云海上文章第一儒
　重陽曾向醉中扶古今多少修眞者應比
　先生一箇無



金蓮正宗記卷之三
金蓮正宗記卷之四致七
　　　　林間羽客樗櫟道人編
　　　長眞譚眞人
先生諱玉宇伯玉譚其姓也世居寧海爲人
慷慨識度不凡孝義傳家甚爲鄕里所重適
大定丁亥冬風眩癱痪纏綿不解鍼藥甚多
皆莫能效聞重陽先生來自終南方在宜甫
馬君宅中閒居扶杖往謁將求治療之法先
生扃户不納公乃堅守終夕剥啄不已門忽
自開重陽大悦以爲仙縁所契乃召之同衾
而寢談話親密過於故交比曉下床舊疾頓
愈四體輕健奔走如飛方知重陽之爲異人
也輒抛棄産金如視糞壤乞侍左右終身不
退乃賜之法名曰處端宇曰通正號曰長眞
子焉贈詩云超出陰陽造化關一心向道莫
回還清虚本是眞仙路只要安居養内顔先
生既受師訣滅人我絶思慮戴青巾穿紙布
大定戊子歲辭親戚别鄕黨從祖師左右南
遊汴梁朝叅夕請多得玄㫖比及三年祖師
乘雲而朝元矣乃以仙骨西歸劉蔣葬之以
禮厥後遁跡於伊洛之間調神鍊氣雖託宿
紅衢紫陌花林酒陣之間心如土木未嘗動
念雖萬兩黄金未嘗爲之折腰因循漂泊至
水南朝元宮以爲朗然子鍊丹之地故愛而
不捨自後門衆大集尚駸駸然乞食不已曾
過招提就禪師處乞殘食禪師大怒以拳敺
之擊折兩齒先生和血咽入腹中傍人欲爲
之争先生笑而稽首殊不動心由是名滿京
洛平昔好書龜蛇二宇習而不已妙將入神
有飛騰變化之狀奉道信士多收藏之以爲
珍寳後府中火灾延燒數百家但蓄二宇者
皆免一旦戒門人曰重陽師眞與我有蓬萊
之約今將往矣言訖五色祥雲繚繞庭際青
鸞白鶴翶翔往來於是首東面南枕肱而蜕
骨焉時四月初一日也所有應世歌詠近數
百首目之曰水雲深明鈆汞泝流之道大行
於世
　贊曰長眞老仙寧海豪士與三髻以同學
　拜重陽而受盟一夕之清談未終數年之
　痼疾頓愈抵千金而不顧挂百衲以甘貧
　鍊氣調神幾載長遊於洛下歸根復命半
　生不返於山東鎮百怪以潜形龜蛇兩字
　握二儀而在手龍虎九還正逢丹桂之芬
　芳又值金蓮之爛熳鉛汞注水雲之集煙
　霞爲蓬閬之遊若非骨肉同飛形神共妙
　者其孰能與於此乎張神童詩云風火胸
　心鐵石腸正豪强裏便回光洛陽春暖神
　遊處猶有龜蛇鎮北方
　　　長生劉眞人
東萊長生眞人卯金右族炎漢遺英矯矯雲
翮堂堂嶽精湖海不足以盡其含容星斗不
足以極其高明乃祖乃父世居武官好陰德
樂推恩恤寒餒惠孤惸捨良田八十餘頃與
龍興巨刹以爲常住種福之根當前宋太平
興國間朝廷嘉厥孝義旌表門閭蠲免租征
光照連郡天不負仁自紅霞丹景中選擇其
仙材之精明者降瑞於掖城既挺世也謹事
孀母特以孝聞誓不婚宦憎華醜榮清靜自
守希夷若昏顧世間物無足以撼其胸中之
誠屢辭故山欲訪異人而慈親盻盻然未之
許也大定己丑之春忽於鄰居壁間人所不
能及處見揮灑二頌而墨跡尚新不留姓名
其末句云武官養性眞仙地須有長生不死
人先生歡賞其筆力遒勁疑神物之所化成
而未能决其信情是歲九月霜寒露清重陽
祖師杖屨西行携丘譚馬三仙之英度海島
歷山城先生聞之竭蹷而趨香火而迎祖師
顧而笑曰壁間墨痕汝知之乎三子者亦相
視而冰哂方悟其頌乃神通變現之所以相
驚也於是鏤肝薦誠刻骨效盟負几杖執巾
瓶左右惟命死生自程祖師愛其殷勤美其
專精顧其神采之不群乃歎曰松之月竹之
雪故不受於黄塵贈之詩曰釣罷歸來又見
鼇已知有分列仙曹鳴榔相唤知予意濯出
洪波萬丈高仍取壁間語意以長生爲之號
處玄爲之諱通妙爲之宇時方弱冠之明年
也丘劉譚馬之名充塞乎九野與八紘遊汴
梁寓夷門乞食鍊形隱姓埋名朝叩暮請行
薰坐蒸委曲而挑斡玄機丁寧而啓迪丹經
掃惑雲泮迷冰祖師旣盡付其四象五行乃
遺物離人而退藏于天所謂得知友而赴蓬
瀛也四子乃負仙骸報洪恩叩咸陽歷華陰
寧神於劉蔣舊廬之坰四子之志各異先生
獨遁跡於洛京鍊性於塵埃混合之中養素
於市廛雜沓之藂管絃不足以滑其和花柳
不足以撓其精心灰爲之益寒形木爲之不
春人饋則食不饋則殊無愠容人問則對之
以手不問則終日純純定力圓滿天光發明
乃遷居於雲溪之濱門人爲之穿洞室於巖
垠忽遇古井寒泉泠泠衆駭其異先生笑曰
不遠數尺更有二井乃我宿生修鍊之所經
營也鑿之果然迄今洞官號爲三泉逮丙申
歲復還武官往拜母氏相見甚歡卜太基之
陰麓建靈虚之祖堂手植檜栢蒼翠成行居
無何鄕里誣告先生殺人輒不辭而就縛坐
狴犴者近將十旬純陽祖師聽玉漏駕蒼麟
下碧霄入幽囹就枷尾付管城教之習文後
殺人者自首先生得以免縲絏之刑比其出
也翰墨絶妙有龍蛇飛舉之形大定戊申主
醮于昌陽絲雲覆壇白鶴舞庭是歲也秋旱
如焚復披禱雨之誠既登厥壇四望無雲曰
來朝巳午之交當有甘澍如傾言出有徴如
影響之應形聲自後東州醮壇獨師主盟必
有祥風泠泠捲楮幣而上騰其感應也如神
迄今諸郡石刻猶存至承安之三年也章宗
聞其道價鏗鍧乃遣使者徴之以鶴板蒲輪
接於紫宸待如上賓賜以琳宇名曰修眞官
寮士庶絡繹相仍户外之屨無時不盈明年
三月乞還故山天子不敢臣額賜靈虚寵光
祖庭迨癸亥歲二月中春初六吉辰鳴鼓集
衆告之以閬苑之行曲眠左肱翛然返眞祥
光氤氲瑞氣紛綸所有遺文仙樂太虚盤陽
同塵安閑修眞仍注道德演陰符述黄庭奥
涉埋窟條達聖眞足以爲萬世之規繩
　贊曰長生老仙主張化權吞虚無吐自然
　乘紫雲而下遊碧海之邊遇甲子天元之
　會契重陽多劫之縁撞百關通九泉驅四
　獸耕三田坐洛陽之市井鑿雲溪之洞天
　融白雪以成粉熟玄霜而不煙聲名簧鼓
　於鳳州光華照耀於金蓮搆靈盧之紺字
　拜朝廷之紫宣還斷東萊之宿債然後骨
　肉都融遊宴八騫也張神童詩曰蓬萊深
　處了天眞一點靈明迥出塵高卧東風歸
　去後靈虚閑鎖碧堂春
　　　長春丘眞人
眞人諱處機宇通密號曰長春子家世棲霞
最爲名族敏而强記博而高才眉宇閑曠舉
措詳雅善相者言足下有龜文必爲帝王師
年未弱冠酷慕玄風非長生久視之説不道
也非驂鸞跨鳳之語不詠也大定丁亥春聞
重陽在崑嵛山煙霞洞竭蹷而往摳衣請教
重陽見而愛之與語終夕玄機契合故贈之
詩云細密金鱗戲碧流能尋香餌會吞鈎被
予緩緩收綸線拽入蓬萊永自由先生拜而
受之旦夕親侍左右甘洒掃之役迤邐從師
東别海山南遊汴梁歲月既久志氣彌堅師
資之道過於膠漆玄關妙揵多所啓明一旦
祖師赴蓬壺之約遺物離人而入於天矣大
葬禮畢西遊鳳翔乞食於磻溪太公垂釣之
所戰睡魔除雜念前後七載脇不占席一簑
一笠雖寒暑不變也人呼爲簑衣先生妙合
虚無理通玄奥復歸劉蔣以爲先師舊隱之
地戀戀不能捨去大定戊申春二月世宗聞
其名遣使召赴闕所賜甚厚待詔於天長觀
久之奉勑主行萬春醮事逮四月朔以中㫖
住持全眞堂仍御書篆額五月初一日召見
於長松島秋七月十日再召見剖析天人之
理演明道德之宗甚愜上意應制獻瑶臺第
一層曰寳運龍飛當四海群仙降跡時萬機
多暇三靈協贊不動槍旗玉樓金殿廣間月
臺風榭臨池靜無爲泛綵舟鳴棹凉簟枰碁
深惟前王創業太平難遇道難期會逢天祐
遐荒入貢玄教開迷坐朝垂聽暇伴赤松談
論希夷勝驅馳向人間一度天外空歸上覽
之大悦薄暮言歸翌日遣中使賜桃一盤先
生不食茶果己十有餘年以其聖恩過厚强
餐一枚至中秋得㫖還山仍賜錢十萬表而
辭之逮己酉歲二月鶴駕出燕臺抵關陜間
忽聞哀詔下先生歎曰嗚呼生死之大貴爲
萬乘富有四海不能終於百年若之何哉遂
浩然有西歸之志度函谷歷終南隨方闡化
玄風爲之或然明昌之改元也東還海上歸
隱棲霞修建壇宇比及戊辰歲道價鴻起名
滿四方天子嘉之勑賜爲太虚觀仍加賜玄
都寳藏六千餘卷以爲常住居無何兵革滿
河朔間宋使洎金使各持詔來宣同日北方
大蒙古亦使便宜劉仲禄來宣人皆以爲師
當南行蓋南方奉道之意甚厚而北方則殺
戮大過况復言語不通而我師不言但選門
人之可與共行者得一十八人同宣差劉仲
禄西行過薊至德與府寓於龍陽觀以詩寄
燕京諸友云十年兵火萬民愁千萬中無一
二留去歲幸逢慈詔下今春須索冒寒遊不
辭嶺北三千里仍念山東二百州窮急漏誅
殘喘在早教身命得消憂過白骨甸陰風積
雪寒入骨髓險阻艱難備嘗之矣乃作長篇
古調以記行色云金山東畔陰山西千巖萬
壑攢深溪溪邊亂石當道卧古今不許通輪
蹄前年軍興二太子修道架橋徹溪水今年
吾道欲西行車馬喧闐復經此銀山鐵壁千
萬重争頭競角誇清雄日出下觀滄海近月
明上與天河通叅天松如筆管直森森動有
百餘尺萬株相倚鬱蒼蒼一鳥不鳴空寂寂
羊腸孟門壓太行比斯大略猶尋常雙車上
下苦敦攧百騎前後多驚惶天池海在山頭
上百里鏡空含萬象懸車束馬西下山四十
八橋低萬丈河南海北山無窮千變萬化規
模同未若兹山太奇絶磊落峭拔如神功我
來時當八九月半山已上皆爲雪山前草木
暖如春山後衣衾冷如鐵西行數萬里凡所
見山形水勢奇人怪物不與中國同者甚多
是時成吉思皇帝方守算端國未下宣差劉
仲禄乃以師見帝勞之曰他國徴聘皆不應
命遠逾萬里而來此間朕甚嘉之對曰山野
奉詔而起者天也非人力之所爲也上賜之
食食畢問曰眞人遠來有何長生之藥以資
朕乎師曰但有衛生之道而無長生之藥上
愛其誠實由是每日召見即勸之少殺戮滅
嗜慾前後數千言耶律晋卿方爲侍郞録其
言以爲玄風慶會録皇帝皆信而用之問鎮
海曰眞人當以何爲號鎮海奏曰有人尊之
曰父師者有曰眞人者有曰神仙者上曰從
今已往可以神仙號之至癸未春首奉㫖以
甲騎數千送還燕京勑改天長觀爲長春宫
更修白雲觀合而爲一以北宫萬歲山太液
池並賜之改爲萬安宫詔天下出家善人皆
隸焉仍賜之以金虎符便宜行事前後所受
詔勑甚多師旣住持長春宫而教化大行全
眞之道翕然而興主持醮壇祈風禱雨刻期
不差如影響焉千門萬户莫不歸向師方逍
遥自得凡午齋之餘必以數騎往遊萬安宫
翫山溪之富盛樂禽魚之暮息日凡一往將
暮則歸歲在丁亥六月二十有三日因疾不
出人報巳午間雷雨大作太液池之南岸崩
裂水入東湖聲聞數十里黿鼉魚鼈盡去池
遂枯竭北口山壁自摧師聞之笑曰山摧池
枯吾將與之俱乎七月初四日師謂門人曰
昔丹陽嘗授記於予云吾没之後教門大興
四方往往化爲道鄉公正當其時也住持大
宮觀皆勑賜名額仍有使者佩符乘傳此時
乃功成名遂歸休之時也丹陽之言一一皆
驗吾歸無遺恨矣既示疾九日午後一刻昇
寳玄堂留頌云生死朝昏事一般幻泡出没
水長閑微光現處跳烏兔玄量開時納海山
揮斥八紘如咫尺吹虚萬有似機關狂辭落
筆成塵垢寄在時人妄聽間遂歸葆光堂栩
栩然蝶化矣是時有青鸞白鶴徘徊上下瑞
氣瀰漫仙音繚繞乘空而去官寮士庶靡不
瞻拜殯於白雲觀之處順堂焉三年之後啓
棺更衣手足如綿顔采如生所有歌詩雜説
書簡論議直言語録曰磻溪集鳴道集西遊
記近數千首見行於世
　雪峰贊曰乾坤作堂屋日月爲燈燭樓霞
　一老仙俯仰於中宿對衆口談天語句噴
　冰玉開啓玄微機潜享高穹禄煅煉神何
　清神光炫二目起立身何輕清風生健足
　大道興不興到處人心服金丹成未成白
　雲滿巖谷
　贊曰僕嘗遊燕臺見三人相與論丘仙翁
　之功德其一人曰我以爲磻水溪邊七年
　苦志寳玄堂上數載流光鍊金丹太藥之
　基種火棗交梨之樹出神入夢斡地回天
　此功德之最大者也其一人曰非也我以
　爲修宫立觀傳教度人開全眞七朵之蓮
　種無影三花之樹受簪冠者半天下談道
　德者匝世間無人不飲於重玄有物盡霑
　於至化此功德之最大者也其一人曰乃
　二公之所説見其小不見其大得其麤不
　得其精取太山之半拳拾鄧林之一葉也
　我則以爲當蒙古之鋭兵南來也飲馬則
　黃河欲竭鳴鏑而華嶽將崩玉石俱焚賢
　愚並戮尸山積而依稀犯斗血海漲而髣
　髴彌天赫威若雷無赦如虎幸我長春丘
　仙翁應詔而起一見而龍顔稍霽再奏而
　天意漸回詔順命者不誅許降城而免死
　宥驅丁而得贖放虜口以從良四百州半
　獲安生數萬里率皆受賜所謂展臂拒摧
　峰之嶽横身遮潰岸之河救生靈於鼎鑊
　之中奪性命於刀鋸之下不啻乎百千萬
　億將逾於秭穰京垓如此陰功上通天意
　固可以碧霄往返白日飛昇又何用於九
　轉丹砂七還玉液者也張神童詩云磻溪
　鍊就九還砂道德文章第一家三島有期
　應去也至今鸞鶴唳棲霞
金蓮正宗記卷之四















金蓮正宗記卷之五致八
　　　　林間羽客樗櫟道人編
　　　玉陽王眞人
先生諱處一號曰玉陽子王其姓也家居寧
海之東牟幼喪其父事母至孝體貌魁梧爲
兒童時不雜嬉戲好誦雲霞方外之語七歲
遇東華教主授以長生久視之訣年一十有
四歲也偶步山間見一老翁坐於盤石之上
呼之使來摩其頂而謂之曰汝他日必揚名
於帝闕當與玄門作大宗師言畢乃起曳杖
而行先生從而不捨啓曰公何人也答曰我
乃玄庭宮主也回首不知所在自兹之後語
言放曠不與世合行止顛狂適大定春二月
中因暇日遊宴至范明叔之遇仙亭乃見終
南山重陽祖師在焉祖師觀其骨格非凡乃
曰汝肯從吾否乎先生曰僕所願也敢不唯
命遂侍左右與丘劉譚馬定爲莫逆之交修
眞秘訣靡不窮討祖師呼而告之曰文登縣
鐵查山雲光洞是汝登眞之所可以往居幸
無怠懈汝之名號他日吾與汝送去先生於
是拜辭而歸隱於洞中至四月間祖師將遊
龍泉借范明叔傘以蔽日丘劉譚馬先行祖
師在後可半里許忽擲傘於空中飄飄然起
西北而飛不知所往丘劉輩驚反走而問其
所由曰摶扶揺而上不知所以然也自辰至
晡傘乃墮於雲光洞前擊破其柄中有道號
曰陽子名處一音竹篇韻中本無此宇
蓋祖師之所撰也宇作七人表金蓮七朵之
數大約擲傘處與雲光洞相去二百餘里先
生得之他日來謝祖師贈之詩云修行事理
記丁寧只要心中靜裏明眼界不生龍自住
鼻門無閉虎常停舌根退味心神爽耳内除
聲腎水清南北混融歸一處東西交媾滅三
彭木金厮杈盤桓住嬰姹相隨自在行結作
金丹出頂上五光射透彩雲棚先生拜而受
之從此之後往來於登寧之間夜則歸於雲
光洞口偏翹一足獨立者九年東臨大海未
嘗昏睡人呼爲鐵脚先生丘眞人贊之曰九
夏迎陽立三冬抱雪眠如此鍊形九年而入
於大妙順行逆行或歌或舞出神入夢接物
利生適大定戊申歲世宗聞其道價甚高仍
遣使以幣聘之遂赴闕僧徒懹嫉妬心多輸
金於中使以爲先生非眞仙也鴆酒可以驗
之上以爲然乃賜之三杯先生飲訖殊不煩
躁終莫能害上乃驚謝賜之金冠法服駟馬
安車勑建全眞堂以居之仍御書額己酉歲
清明後五日得中㫖還故山復賜之金帛鉅
萬表而辭之逮承安三年秋八月章宗詔求
隱逸召至闕下朝於便殿應對如流天子大
悦勑賜體玄大師創修眞觀以居之泰和壬
戌歲勑赴亳州太清宮主行普天醮事萬鶴
翶翔太上現於雲中面赭於曰先生有詩云
聖感傳宣出洞天金門演教慶無邊東方雲
海玉陽子特受皇恩第四宣自此之後還歸
雲光洞度道士者千餘衆東牟有遲金者豪
家也待師甚厚一旦忽冒風邪百醫不能療
遂不起先生憫之即令煮青魚五十尾以餅
捲而餐之既飽而起行步如飛一方駭然望
風從化師乞食至登州福山縣見潘山人身
殁將葬以手揓兩耳喝言地府不得收須臾
即起飲啖自若其子多以財貨謝之先生微
笑拂袖而去方在寧海時二兇徒欲加害於
先生各持杖邀師同飲俟醉而共加捶焉未
及其酣二人自相敺擊其人中痛而死觀者
驚惶以爲必多相累無所逃竄先生即大呼
曰東嶽不得收須臾即甦衆憂遂解行至濟
陽縣告法名者甚多將及三鼓先生濡毫落
紙書作賊人二宇復厲聲言有賊衆皆出門
見執兵器者數人驚惶逃竄不知所往聖水
洞前有巨石斜出可數丈許遊歷者頗以爲
懼衆議去之鎚鑿俱興數日擊毁百分未及
其一師笑而往運鎚三擊声若雷霆石已墜
矣仍有紫煙罩滿巖谷三日方散大定丙午
歲重陽降跡之日丹陽飛骨之期先生赴琅
琊村誘化船户盡焚魚網遂感海市現於東
南重樓翠阜貝闕珠宫驚駭數郡因借東坡
韻書一篇文多不載以至禱龍即雨烹雞復
還漏瓶注酒枯橛生枝不可備録逮眞祐丁
丑歲四月二十三日有五色雲自東南來二
青衣捧詔而下旌幢蔽天衆皆瞻禮先生告
門人曰三日已前衆聖皆至言訖焚香朝禮
十方索筆書頌云躍出乾坤造化權神光晃
朗遍諸天飄飄鶴馭超三界喜受金書玉帝
宣落筆而卧奄然返眞祥光溢於山谷瑞氣
覆於川原數日不散平生所集歌詩近千餘
首目之曰清眞集雲光集盛行於世
　贊曰鍊精玉陽韜光聖水竹傘柄中暗傳
　名號鐵查山下多做工夫三冬抱雪以安
　眠九夏迎陽而竚立故能混南北而歸一
　處媾東西而滅三彭累遭仙聖之傳言四
　感帝王之降詔飲鴆酒而容光不改焚魚
　網而海市横空潘公已死聽三喝以重甦
　遲老久癱賜一餐而再起童子出從於鑪
　内老君高顯於雲端手舉鐵錘巨石已聞
　於落澗口傳王訣群山竟見於揺峰無根
　橛上枝葉重生没底壺中酒醪不漏鶴降
　而壇前屢舞雞烹而架上重鳴盜者執兵
　而反逋兇徒舉杖而自敺躍出乾坤之造
　化斡回日月之機關席下門徒親度者數
　千百衆平生手段共傳者三十六端故能
　受玉帝之宣赴金蓮之會也張神童詩云
　名高曾受帝王宣感得金書賜體玄道德
　已成神已化鐵查山下水依然
　　　廣寧郝眞人
先生諱璘號恬然子自稱太古道人家世寧
海歷代遊宦先生朝列之從弟也事母至孝
資質豐美不慕榮仕深窮卜筮之數黄老莊
列未嘗釋手凡遇林泉幽寂之地則徘徊而
終日忘返大定丁亥秋貨卜於市士大夫環
列而坐重陽最後至背面而坐先生曰何不
回頭重陽曰只恐先生不肯回頭先生頗驚
遽起作禮邀赴他所閒話往來問答如石投
水先生獻詩云同席諸君樂太古未明黑白
希夷路今朝得遇達人吟伏望先生垂玉句
重陽答曰口愛郝公通上古口談心甲神仙
路足間翠霧接來時日要先生清靜句先生
覽之得意而歸至來年戊子歲三月中專往
崑崙山煙霞洞焚香敬謁甘洒掃之役重陽
乃賜之法名曰大通號曰廣寧子與丘劉譚
馬同侍左右逮七月間重陽令諸弟子皆歸
寧海惟丘公侍側不數日復命丘公往呼太
古旣至乃告之曰我有布衲剪去兩袖我要
替背與汝過冬自綴袖去先生拜而受之蓋
象古人傳衣之法也自是之後重陽南歸汴
梁先生往來河北乙未歲乞食於沃州方悟
重陽密語涣然開發遂往橋上默然靜坐饑
渴不求寒暑不變人饋則食不饋則否雖有
人侮狎戲笑者不怒也志在忘形如此三年
人呼爲不語先生一夕天色昏冥偶醉者過
以是蹴先生於橋下默而不出者七日人不
知者以爲先生何往忽值客官乘馬將過而
馬驚躍捶之不進客遂墮馬問左右曰橋下
必有怪事不然何吾馬之驚也命左右往視
之則一道者奄然正坐間之則不語以手書
地曰不食七日矣州民聞之争往饋食焚香
請出但揺手不應只於橋下復坐三年水火
顛倒陰陽和合九轉之功成矣乃忻然而起
杖屨北遊盤桓於眞定間往來請益者不知
其數大興宫觀昇堂誘化玄風爲之熾盛以
悟南柯示衆云地肺重陽子崑崙太古仙二
人結約未生前托居凡世飛下大羅天共闡
玄元教行藏度有縁奈何不悟似流泉别後
相逢再約一千年自明昌後復歸東州别建
琳宇多度門衆預於三年以前命匠者鑿爲
地宫甃之以甓日凡一往偃息其中告之曰
臘月三十日打算如是三年法體康健語門
人曰師眞有蓬萊之約吾將歸矣言訖卧而
返眞正當臘月三十日也享春秋者八十有
四平生歌頌深明龍虎顛倒之説牽引卦爻
升降之數目之曰太古集大行於世
　贊曰廣寧道人窮探易象憎俗態而頓抛
　妻子慕玄風而喜受簪冠歸隱於煙霞洞
　中恭禮於重陽席下工夫展轉手段施呈
　茂揚太古之精華吸盡全眞之骨髓按龜
　蛇而交結運龍虎以盤旋寧海帀中暗得
　傳衣之妙沃州橋下堅持鍊氣之功身外
　觀身口中安口三彭滅而水火顛倒四氣
　流而鉛汞調和自然九轉丹成三華果結
　卒赴蓬壺之舊約預占臘月之盡期若非
　跡寄人間心通象外者其孰能與於此乎
　張神童詩云處市居山任自然靜中叅透
　易中玄而今醉卧蓬萊上萬古人傳太古
　仙
　　　清靜散人
仙姑者孫忠翊之幼女也家世寧海初母夢
七鶴毰毸舞於庭中良久六鶴飛去獨一鶴
入于懷中覺而有娠乃生是女性甚聰慧在
閨房中禮法嚴謹素善翰墨尤工吟詠既笄
適馬氏生三子皆教之以義方適大定丁亥
冬重陽先生來自終南馬宜甫待之甚厚仙
姑未之純信乃鎖先生於庵中百有餘日不
與飲食開關視之顔米勝常方始信奉仍出
神入夢種種變現懼之以地獄誘之以天堂
十度分梨六番賜芋宜甫遂從師入道仙姑
尚且愛心未盡猶豫不决更待一年始抛三
子竹冠布枹詣本州金蓮堂禮重陽而求度
先生贈之詩曰分梨十化是前年天與佳期
本自然爲甚當時不出離元來只待結金蓮
仍賜之法名曰不二道號曰清靜散人授以
天符雲篆秘訣而已重陽乃南歸汴梁而委
蜕焉丘劉譚馬負其仙骨歸葬終南仙姑聞
之迤邐西邁穿雲度月卧雪眠霜毁敗容色
而不以爲苦逮壬辰之春首亦抵京兆趙蓬
萊宅中與丹陽相見叅同妙㫖轉涉埋窟丹
陽乃贈之以鍊丹砂曰奉報富春姑休要隨
予而今非婦亦非夫各自修完眞面目脱免
三塗鍊氣莫教麤上下寬舒綿綿似有却如
無箇裏靈童調引動得赴仙都仙姑謝而受
之相别東西各處一方鍊心環堵七年之後
三田返復百竅周流遂起而東行遊歷洛陽
勸化接引度人甚多一旦書卜算子云握固
披衣候水火頻交媾萬道霞光海底生一撞
三關透仙樂頻頻奏常飲醍醐酒妙藥都無
頃刻間九轉丹砂就書畢告門人曰師眞有
約各赴瑶池仙期至矣沐浴更衣問左右曰
天氣早晚皆對曰卓午矣遂結跏趺奄然端
坐而處順焉顔色如生香風滿室瑞氣繚繞
低覆原野終日不散時壬寅年十二月二十
九日也當此之際丹陽方居寧海環堵之中
仰而視之見仙姑乘五色祥雲飄飄然在空
懸之中笑而言曰吾先歸蓬閬矣丹陽聞之
拂衣而起舞因作醉仙令以自慶云
　贊曰不二名高守一功大降自富春之族
　生從忠翊之家配丹陽超世之才殖寧海
　半州之産割愛頓抛於三子投玄往拜於
　重陽毁光容而西度終南冒風霜而東離
　海上七年環堵鍊成九轉丹砂一句眞詮
　撞透三關正路六回賜芋十化分梨栽培
　劫外之因縁反復壺中之造化養胎仙而
　心遊汗漫委蜕殻而身到蓬萊大矣哉懋
　矣哉獨分一朵之金蓮得預七眞之仙列
　者也張神童詩云洗盡胭脂兩臉霞十年
　辛苦種黃芽功成穩跨青鸞背開到金蓮
　第七華
金蓮正宗記卷之五(終)





