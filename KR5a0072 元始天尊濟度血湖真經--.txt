#+TITLE: 元始天尊濟度血湖真經--
#+DATE: 2018-05-12 10:21:34
#+SOURCE: github.com/kanripo/KR5a0072 master 1d7038e0                
五經同卷宿九
　元始天尊濟度血湖真經(上中/下)
　元始天尊說酆都滅罪經
　太上說九幽拔罪心印妙經
　元始天尊說甘露昇天神呪妙經
　元始說功徳法食往生經




元始天尊濟度血湖真經卷上
爾時
元始天尊在九清妙境三元寳宫御劫仭臺
中騫木林下隆七寳妙座與太上道君太上
老君諸君丈人諸天帝君十方无極飛天神
王三界五帝大魔王三界群仙一時同至皆
駕八景鸞輿五色瓊輦麟馭羽騎鳯葆龍旂
遊空飛歩吟詠洞章朝賛天尊緫校圖録拔
度生死時有諸天帝君王妃玉女妙香天女
等衆嚴整衣冠從容雅歩燒香散華作禮端
拱侍立歌詠仙章是時
元始天尊玉皇尊帝放无量九色祥光遍照
遐邇於諸光中化現百千萬億
三清上帝玉皇天帝俱坐九龍百寳千葉瑞
蓮妙座復於光中化現无量百千萬億妙行
真人列班上侍
至尊復以祥光下照十方无極世界上至圓
羅下及風泉鐡圍内外瑩然朗徹俱同九色
瑠璃水晶之光三界一視俱在目前是時慈
悲救苦諸大真人乘斯祥光上詣天闕焼香
散華端簡長跪上白
天尊言賤臣忝列仙真職惟濟度忽見東北
方乃有鬰勃黑毒之氣上衝天宫盤結不散
其氣腥惡臭穢大衆驚異惟願
天尊示以未聞得悟罪根因縁所起施大法
藥醫救沉淪震大法音開迪愚昧注大法雨
灌沐身心布大法雲覆蔭群品然大法炬照
燭幽昏開大法門級引萬類如䝉慈愍仰荷
玄恩是時
天尊撫几髙抗空碧鍊真凝神遐想哀愍衆
生廣啓慈悲法門敕命東極長樂世界大慈
仁者太一尋聲救苦天尊開三元秘藏丹簡
瓊樓出示大行梵炁三元金書救度真文遷
拔之格告命青玄救生拔死靈官符吏億萬
萬衆下往幽途尋聲救拔受度魂儀上生天
堂是時
天尊又曰三洞衆經萬天寳梵結空爲篆聚
炁成文彌綸空洞之中羅絡虚玄之表具有
成典亘越古今夫萬物吾生萬靈吾化良由
下界衆生本身自昧遭苦遭厄吾須救之重
爲衆生顯說因縁從劫捨身受身受身不忠
不孝不仁不義不慈不敬不讓不謙傲忽正
真輕慢大道訾毀經典誹謗善良害物傷生
貪婪无厭七情六慾三業十纒營造罪根結
諸惡業自作自受猶響應聲終劫說之亦難
窮盡略舉其要夫人之稟生同資一氣及乎
誕育命係三元壽夭吉凶富貴貧賤種種罪
福善惡生死各逐宿命根元悉有報應隨其
業力永不差移凡有下界衆生男子女人在
世之時或遭王法横惡所加兵刑刎戮牢獄
枷鎖癰疽癤毒膿血淋漓人所棄擲求生不
得求死不得憂惱自煎无由解脫罪業愈重
復墮血湖永无出期以爲果報皆由衆生妄
想貪著不識正真執繫是非積諸罪業任心
運意何莫非愆不覩慈光无由曉悟況人之
降裹禀五行之秀爲萬物之靈得生男子驚
天駭地貴亦難勝只縁貪婪愛慾迷失本真
一念既差降生女質五濁形漏匹配夫妻隂
陽結聚以爲胎孕寃家債主互相償報是故
生産有諸厄難或月水流行洗浣汙衣或育
男女血汙地神汙水傾注溪河池井世人不
知不覺汲水飲食供獻神明冐觸三光或誤
服毒藥損子墮胎或男女數多故行溺死寃
仇報對魔鬼相攻或致子死腹中母亡産後
或母子俱亡至傷性命或遭刑戮兵解難逃
或疾染惡鬼横傷非命死入酆都血湖地獄
備受諸苦由積血以成湖認幻縁而有獄汝
以弘願欲救斯苦吾爲演說真一不二法門
濟度厄難
三洞大法諸天救拔梵炁隱語
觀覺鬱繿　太明紫靈　九神度魂　開闢玉真
阿奕煒煒　飛天流音　輪景帝常　都靈頥臻
豁落大有　慶雲啓靈　七耀輝魔　恬懀敷榮
虚无上首　天紀彌宸　四吁育象　濯曜騰精
煥赫洞陽　浮景玉堂　七靈謡歌　世元紫堂
羅英散景　耀明玉房　八景緫獸　韶炁攝精
九都騫鬰　飛生上靈　宿羅靜境　馥育空輪
灌沃黄華　霐運玄明　神宣開廓　延宛昇庭
大猷浮景　真定化元　蜒宛素眇　玉梁澄煙
蕭峙結隅　景羅七纒　秀盤玉府　流輝九玄
寂然虚邈　飛華拂軿　晨濫録籍　太漠由延
阿丘九度　六龍儛轅　蓊靄浮羅　紫精馥淵
溟涬太育　九機化乾　覆形厚徳　元河淪精
育英明陀　景晨眇雲　大仭緫監　秀樂禁天
紫虚陀立　劫量交前　碧霞損梵　眇眇遊元
六變運量　馘絶惡愆　恢冠玄漠　萬度成仙
是時諸天大聖妙行真人三界十方无鞅真
宰雲集
元始座下聞聽法音開悟正性各各作禮信
受奉行
元始天尊濟度血湖真經卷上









元始天尊濟度血湖真經卷中
爾時
元始天尊懸坐空浮五色獅子之座玉童玉
女萬億天真羅列侍衞而告妙行諸仙真人
曰東北方壬癸之地有大荒溟渤海水腥穢
无邊莫測中有大山上參碧落下入風泉名
曰北隂酆都羅山周迴萬里是隂氣之主九
地樞機焉分列諸獄考罰世人罪惡及飛禽
走獸胎卵濕化鳞甲羽毛動植飛潜咸皆隷
焉中有一獄在北隂大海之底名曰血湖硤
石大小鐵圍无間溟汵地獄又分四子獄曰
血池血盆血山血海四獄相通有神主之號
曰血湖大神在於无極水底水流其上臭氣
衝天凡世間産死血屍女人皆是宿世母子
仇讎寃家纒害乃至今生一一還報寂寂於
㝠夜之中號號於黑暗之下渾身血汙臭穢
觸天金槌鐡杖亂考无數飢飡猛火渴飲血
池萬死萬生不捨晝夜常居黒暗不覩光明
雖遇符簡善功罪過小減不能岀離雖得出
離化生異類子須有神力不能救拔此東方
長樂世界有大慈仁者太一救苦天尊昔在
劫初發弘誓願化身如恒河沙數物隨聲應
在天呼爲太一福神在世呼爲大慈仁者在
地獄呼爲日耀帝君在外道攝邪呼爲獅子
明王在水府呼爲洞淵帝君汝是吾之炁吾
是汝之根汝知吾知此是九陽之精甚靈甚
靈或居天宫或降人間或居地獄或攝群邪
或爲仙童玉女或爲帝君聖人或爲天尊道
士或爲皇人老君或爲天醫功曹神通无量
功行无窮尋聲救苦應物隨機汝等可舉聲
唱太一之名使仙官齊詠自然應化現身於
是諸仙真人齊聲稱詠太一救苦天尊之名
想見天尊乗五色祥雲九頭獅子放百寳瑞
光浮空而至元始㑹下稽首作禮遵稟受戒
於是
元始天尊曰吾觀慾界衆生女人造種種罪
業身墮血湖受苦沉淪動經億劫永无出期
吾今開琅函寳藏出金籙赦文卿可齎往下
方宣告三界十方三官九署十二河源九幽
血湖地獄赦抜罪魂得辭長夜覩見光明於
是太一救苦天尊大慈大悲普濟普度時有
慈悲救苦真人大慈太惠真人太一八十一
神天丁力士青玄功曹黄籙童子玉女神王
擁從法駕
天尊放百億瑞光左手擎瑠璃寳瓶右手執
空青羽枝乗九頭獅子金蓮翠葉之座乗空
而去敕詔九鳯破穢大神洗浣大神无義斷
恩大神正精火目大神震雷鼔目大神全形
復體大神解寃釋對大神清蕩血湖破除厭
穢告下元始符命元皇曲赦救度産死霏魂
時刻昇遷是時鄷都北帝及諸鬼官牛頭獄
卒威斂神王三界大魔九億鬼王血湖大神
咸遵勑命赦抜罪魂九幽黑簿一時焚燼血
湖清蕩化爲寳池金槌鐡杖變成蓮華飲血
食穢化爲甘露一切罪魂須悟本真乗光超
度皆得生天地獄㝠官皆發善念同乗惠力
證道成真而獻頌曰
　稽首虚无无上道　慈悲救苦大慈尊
　神光百億照中昏　遍覆慈雲濡法雨
　硤石溟泠无間獄　血湖血海血池盆
　玉籙大赦諸罪魂解脫沉淪萬劫苦
　鍊形度命朱陵府悟道登真衆妙門
　巍巍功徳難思議永爲衆生作慈父
是時慈悲救苦諸大真人依禀
聖言宣通命令開明長夜救拔幽途凡沐慈
恩同超極樂



元始天尊濟度血湖真經卷中










元始天尊濟度血湖真經卷下
爾時
元始天尊告諸大聖妙行真人同下界衆生
五濁色身不識因縁罪福貪著滛慾或爲女
身生育男女横遭厄難或生異疾夭䘮天年
展轉輪迴不自知覺告諸衆生能發善心恭
敬三寳不殺不害不嫉不妬不滛不盜不貪
不慾不憎不𡜍奉戒㝠心能持是經功徳即
有十天善神䕶法神王九天衞房聖母監生
大神與无量天真大聖俱來衞護
天尊言道生一一生二二生三三生萬物負
隂抱陽恍恍惚惚其中有物其中有物其名
不去萬物歸之終不爲大視之不足見聽之
不足聞用之不足既矣衆等聞說是經各各
㑹道觀心怡神黙悟是時太一救苦天尊諸
天上帝慈悲救苦諸大真人承
元始之威光頒宣三元符命普告北隂世界
九幽長夜无間溟汵硤石血湖諸大地獄之
中救領衆生咸得超度
天尊復告衆真曰吾今演說即是靈寳昇玄
濟度血湖真經昔祕紫微上宫三天奥藏盟
真有禁四萬劫一傳今當劫運告終大法宜
行斯可下傳人間流通轉誦其有男女若能
如法修行利益人天獲福无量於是重宣
三元祕梵天寳靈書
一炁成真　二儀運虛　五靈續絶　七曜扶衰
旋網躡空　飛歩雲宮　胚胎有始　億劫无終
金城孕質　玉洞凝神　真氣内飬　以成真人
上入太虛　下通幽泉　雲宫寳室　中有真魂
出入福郷　周旋生門　咀嚼靈芝　灌漱金泉
甘露川流　懸澍丹田　紫霞朝映　三炁凝煙
瓊室化仙　安座金蓮　真儀掩日　塵劫爲年
爾時
天尊重告諸仙真人曰人生幾何易生易滅
如彼石火不得長久如彼浮漚豈能堅固生
老病死日夜相侵變滅不常須臾散壞宜爾
忘乎目則光溢无極泯乎耳則心識常淵兩
機俱忘淳淳全全合乎大方溟溟涬涬合乎
无倫我之所維與天地共爲長久於是諸仙
衆等聞
天尊演說度人津梁功徳不可思議各各稽
首禮謝信受奉行


元始天尊濟度血湖真經卷下(終)














