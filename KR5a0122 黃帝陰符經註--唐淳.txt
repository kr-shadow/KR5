#+TITLE: 黃帝陰符經註--唐淳
#+DATE: 2016-06-11 12:26:48
#+SOURCE: github.com/kanripo/KR5a0122 master f0570f2c                
黄帝陰符經注序餘四
深達天機者乃能說天道之妙未造聖域者
烏能釋聖人之經何哉蓋聖人之言遠如天
非探賾索隱者豈能知哉如黄帝陰符經者
章纔止一二字不過於三百言雖約而㫖益
遠文雖簡而意彌深或以富國安民爲修鍊
之術或以强兵戰勝爲養攝之方包羅乎天
地總括乎陰陽視之無色聽之無聲冥冥然
熟察其精眞杳杳然莫窮其微妙自非内外
虚朗表裏玲瓏能提挈乎天地把握乎陰陽
者先剖析而註解之孰能窺其壺奥測其涯
涘矣然註此經者不啻十數家得聖人之微
㫖者唐公一人而已公諱淳號金陵道人不
知何代人也於是乃述己所聞依聖意而解
之傍引諸書而證之使後來觀者視其經則
雖至深而至遠求其註則誠易見而易知一
字所說如燈之破闇一言所解若龜之决疑
非唐公素識有無之源深窮造化之端達乎
天機造乎聖域安能爲此耶邇來瑩然子周
至明寔今之好事者因遊崆峒感黄帝故事
慨然有兼善之心懇求此本鏤板印行庶修
眞者亦得淘眞而去僞入聖而出凡握陰陽
乎掌上攝日月於胸中眞古人之用心也求
予爲序予欲不言蓋有美不揚友之辠也於
是援毫而書之以繼公之好事耳時正大己
丑濩澤孟綽然序














黄帝陰符經注卷上
　　　　金陵道人唐淳注
　　神仙抱一演道章
　夫神者在目爲視在耳爲聽在舌爲言在
　鼻則聞香在手則拳握在足則行晝則爲
　想夜則爲夢呼則來遣則去在心爲志言
　爲文章無質之間聚散無迹入則爲情狀
　出則爲虚無散則宇宙九夷無所不至隱
　然則微塵芥子無所不入存乎丹田出世
　爲神仙若昏昩爲下鬼而有餘神散者意
　聚者氣氣行則神行氣聚則神聚易曰陰
　陽不測之謂神又曰神在丹田氣結爲胎
　眞氣不散神明自來故神炁相守豈不爲
　長生之道神是炁之子炁是神之母道經
　曰既知其子復守其母淳曰子母相守神
　仙之道施眞人曰神炁若不散保爲長生
　人也仙者遷也凡人爲神仙仙字人傍著
　山凡人修鍊性如山嶽神氣不動不摇故
　人傍著山也夫神仙二字得道之人稱也
　喻人稱郎字者爲有財寶見之稱也抱者
　包藏之意也一者道也故言抱一者演道
　章上是也
觀天之道執天之行盡矣
　觀者觀也上音官字下音貫字仰者觀俯
　者觀觀者六門之觀想也釋氏云攝景歸
　心謂之觀想故謂之六門之鎖閉内不出
　外不入名觀行法仰者觀也觀者見也觀
　見天道北斗直下太一眞君炁也名曰太
　一陰眞君曰太一含眞炁是也凡書云畜
　之爲元精施之爲萬靈含之爲太一放之
　爲太清太一直下眞一運行太一直上北
　斗直符斗者爲柄但觀北斗月建以天道
　觀正月建寅道在寅是也周而復始運行
　不絶一氣升降日月流行五星六曜森羅
　萬象無不運行故曰五日一候十五日一
　氣四十五日一節九十日一季春生夏長
　秋收冬藏發生萬物天上天下仙宫人世
　胎卵濕化一根一苗一枝一葉一花一子
　有情無情皆受道炁而所産也故萬物内
　外莫不是道也故見天道運行又觀人道
　不别於天道也人道太一兩腎堂間中黄
　上赤下黑左青右白其包五行混元一點
　眞一之道名曰太一太一者水之宗號北
　斗直符者心之七竅也日月者心腎也人
　無日月以心腎爲日月天無心腎以日月
　爲心腎五星六曜五臟六腑森羅萬象者
　是皮毛骨節三萬六千精光神也道經云
　不出户知天下也河上公曰人身喻似天
　地之用也又將自己太一運行日月循環
　直得眞心火下降腎水上騰水上火下五
　臟百脉生津氣津液血神自然通流五行
　四象八卦萬神自歸大道百骸九竅自得
　通靈手握太一性命固窮若是依天道運
　行豈不與天地齊壽矣故曰執天之行盡
　矣是故聖人指天道喻人觀天道之運行
　執天之行無不成神仙者矣
天有五賊見之者昌
　得賊則昌失則亡七賢云五星五嶽五臟
　五方五賊五賊五行之義洪儒珍重之言
　無不包也淳曰天地用五行遞相爲剋伐
　相生相投也天之五賊木水金土火地之
　五賊金木水火土見聖人言天之五賊逆
　行陰陽顛倒相返也地之五賊隨地順行
　故人有生死矣若見天賊隨天賊而運用
　故人只有生而無死也故曰見之者昌矣
　且見地之五行金生水之類也天之五行
　則不然也即水生金也且見水氣上騰化
　爲雲在天上天屬金雲氣上騰至天故曰
　水來生金子見母現本形化爲雨也易曰
　雲行雨施品物流形是天道逆行也且見
　地之五行木生火天之五行則不然也火
　生木也在人則爲氣在天則爲太陽眞氣
　發生萬物則是陽氣入木枝葉發生薰蒸
　萬物木石皆榮故曰火生木也豈不是天
　道乎故聖人指天之道要人體天法道人
　則不會逆行若要長生須行顛倒法如何
　是五行顛倒法但取心火發於腎水水見
　火化爲氣其氣上騰至於肺肺屬金是水
　生金也其水化爲金液此是金液來入肝
　肝者木也心者火也火來生木肝臟榮旺
　目生光明其黑白自分明木得火之性金
　得水之情南方火來生東方木北方水來
　生西方金四象二儀復配入戊己土故云
　五行不順行四象合入中宫名曰五行顛
　倒術太白眞人曰五行顛倒術龍從火裏
　出五行不順行虎向水中生眞一子曰此
　二十字少則少焉妙則妙焉是謂泄天地
　互用之機陰眞君曰北方正炁號河車東
　方甲乙成金砂朱雀調運生金華金華生
　天地寶人會此言合至道内外同於天地
　道志鍊其精修爲神丹點化四大輕舉飛
　升豈不爲神仙之道乎故曰見之者昌
五賊在心施行於天
　五賊在心者五行眞炁也以心爲主動則
　五行隨之故曰五賊在心也施行於天則
　並用其心須依天道一切善惡由心造凡
　有施爲且合天爲道心有作用合天之五
　賊而運用施行也
宇宙在乎手萬化生乎身
　宇宙在乎手萬化生乎身者此神仙下手
　修鍊之處賢聖匠手陰陽權柄也陰陽者
　日月也日爲龍月爲虎日爲汞月爲鉛日
　爲離月爲坎日爲火月爲水日爲陽魂月
　爲陰魄日爲炁月爲精日爲性月爲命權
　握宇宙者性命在乎手也我命在我不在
　天也在天爲日月在人爲精氣天以日月
　運轉人以精氣運行吕眞人曰有人問我
　修行法遥指天邊日月輪魏伯陽參同契
　載歌曰聖人奪得造化意手扶日月安爐
　裏微微騰倒天地精攢簇陰陽走神鬼日
　魂月魄若人識識者便是神仙子鍊之餌
　之千日期身既無陰那得死素問上古天
　眞論曰余聞上古眞人提挈天地把握陰
　陽呼吸精氣獨立守神肌肉若一故能壽
　比天地無有終始張夢乾曰攝乾坤於掌
　上聚散三辰握日月於襟前捲舒八景道
　德經云深根固蒂長生乆視之道其日月
　在心腎其心好動其神好泄漏其精華是
　故聖人制伏心不動權握腎不泄以至無
　漏堅固故身輕乃長生乆視豈不爲神仙
　下手修鍊之處心腎相交精炁逆萬化
　生乎身故曰神仙作用之機變下鬼爲神
　仙救死人爲活人是宇宙在乎手矣
天發殺機龍蛇起陸
　此是三百字内元天性人也人心機也立
　天之道以定人也一十六字是杜光庭加
　此又理也淳曰天發殺機者秋三月也西
　方金氣生霜降能殺萬物也金能剋木龍
　蛇入蟄萬物可殺道德經云天地不仁以
　萬物爲刍狗龍蛇起陸者春三月也萬物
　發生天地發陳龍蛇起陸秋殺春生道之
　理春泰卦秋否卦春生秋殺天地否泰之
　義也
人發殺機天地返覆
　人發殺機者莫大於不孝罪在不赦故天
　地返覆也修殺者運一氣而昇騰三尸自
　死殺滅九蟲造化金丹純陽爲體故名殺
　機天地返覆者造化一氣故令死者返生
　故陰陽天地返覆
天人合發萬變定基
　天人者一氣也合發者昇騰一陽初動也
　萬變者萬物變化也定基者萬物皆炁運
　動也名曰定基也
性有巧拙可以伏藏
　法性本一根性不同也且甘草甜黄糵苦
　本即一氣一根性各差互人有巧拙之性
　可以隱密伏藏易曰君不密則失臣臣不
　密則失身機事不密則害成由此言之道
　也禀五行而生故知五行之性情各逐五
　行而用事皆在隱密伏藏也劉子曰山狙
見巧終必招殃山狙者猿也善能避箭楚
　王出獵山狙遶樹王見巧令養由基射猿
　由基欲射山狙抱樹而啼知由基善射莫
　能避也必見死也故曰因巧招禍雖至巧
　不能得死者非天巧也耶
九竅之邪在乎三要可以動靜
　九竅在心心有七竅三毛内隱二竅藏陰
　陽之所一孔爲陰一孔爲陽以爲輔弼帝
　若乃心王也故心有九孔也三要者耳目
　口也目可視其色耳可聽其聲口可納其
　味心之九竅受其聲色口爽故令納邪可
　以動乎在三要也目不視邪色耳不聽邪
　聲口不爽邪味心竅不納邪可以靜也老
　君曰澄其心而神自清自然六慾不生三
　毒消滅夫人分七十五等上二十五等中
　二十五等下二十五等上中下分爲九品
　上等上品心有九竅中等上品心有七竅
　下等上品心有五孔至下等下品心實無
　竅名曰愚何異蠢物乎三要之說乃防於
　心此動靜死生之門户也
火生於木禍發必剋
　火生木者天道逆行也木生火者地道順
　行也禍發必剋者地道順行也木罰而自
　焚天道逆行者木旺而自榮夫人身之道
　順地之用事順行則死用天之道逆行則
　生夫人身爲木自發火心無明不覺敗壞
　其身及事至禍發必剋此則愚人也若夫
　聖人以身爲木以心爲火焚其源修鍊其
　身暗换形質而成聖人矣
姦生於國時動必潰
　婬邪惑心氣動神散也時動必潰神氣離
　乎身心潰散也老子曰以身爲國以精氣
　爲民民散則國離
知之修鍊謂之聖人天生天殺道之理也
　遭遇聖人得傳口訣知修鍊之法子午下
　功勤而行之以鍊凡胎濁骨獲無窮之壽
　謂之聖人


黄帝陰符經注卷上










黄帝陰符經注卷下餘五
　　　　金陵道人唐淳注
　　　富國安民演法章中
　老子曰以身爲國以精氣爲民衆神爲萬
　姓淳曰精能養形氣能養神精氣神爲壯
　之道也可能運精鍊形謂之富國存神保
　氣謂之安民聖人外指家邦爲喻以身爲
　國一身之内鍊精氣以修大道老母曰甘
　酒珍饌伐性之戈矛也婬聲美色破骨之
　斧鋸不覺敗壞其身故民散國離演法者
　演教法也章者明也
天地萬物之盗萬物人之盗人萬物之盗
　天地萬物之盗者萬物盗天地之氣養形
　萬物人之盗者人盗萬物養其性命故立
　身活形也人萬物之盗者不測萬物情性
　返被萬物盗人也蓋萬物之情性者鍊穀
　之法也人之所食不宜大飽鍊穀之法五
　日一候内使火數鍊穀如彈上九竅眼如
　蜂窠煅鍊大便退滓之法太陽如白膏所
　結也小便之法四十九日可以小便中溺
　出朱砂也故曰天地又被萬物之盗萬物
　又被人之所盗人又被萬物盗之有此三
　盗不能出離人能奪萬物之精氣運用而
　鍊穀腸胃如酥酪運元氣而絶粒出離萬
　物乃令絶食非也老母曰天地盗萬物盗
　萬物使人不得常榮盛而有衰朽萬物盗
　人使不得常少壯而有老死也人盗萬物
　使不得常存有此三盗皆不覺不知互相
　盗其精氣是盗其形也日日不可闕乏則
　飢寒疾病生矣如盗精氣者勤而行之則
　太和充溢芳華鬱暢百脉皆榮三關流潤
　矣故不能善用盗者返被萬物之盗也故
　能善盗其形賊其精鍊其氣以保長生
三盗既宜三才既安
　天地盗萬物萬物盗人人盗萬物皆合宜
　也不得過分如失其此道者先當伐矣
故曰食其時百骸理動其機萬化安
　食其時百骸理者飲食知時百脉自安飲
　食失時五臟不和靈物受病百骸不理也
　動其機萬化安天機運也吕眞人曰天機
　深遠下手速修猶太遲天機者臍下一寸
　三分也聖人下手養胎仙之處楊氏註難
　經云臍下腎間動氣者丹田也人之性命
　也丹田者性命之本道士恩神比丘坐禪
　皆聚眞氣於臍下良由此也丹田有神龜
　呼吸眞氣非口鼻而呼吸也口鼻是氣之
　出入門户也丹田爲氣之本源聖人下手
　之處收藏眞一所居故曰胎息炁也動其
　機者機心也施眞人曰心爲使炁神養成
　胎萬化安者老母曰食者非貪飲食所食
　者盗萬物之精炁蓋形能食其味神能食
　其氣也若以時而食其形則動其機以用
　精則萬化安也
人知其神而神不知不神而所以神也
　人知有陰陽禍福之神不知自己身中有
　出入神也能爲了其生死也人則知手足
　舉動之神也不知天機發動用之至神也
　故曰神中神也人則知口鼻内出入之氣
　不知丹田有眞一之氣故曰氣中之氣也
　人則知五穀之精不知本來有眞一之精
　故曰精中精也老君曰精中有精氣中有
　氣神中有神是我自然之道也老母曰人
　則知祭祀之神不知自己身有三萬六千
　道精光神能爲出世之神也
日月有數大小有定聖功生焉神明出焉
　天地之數五十有五大衍之數五十其用
　四十有九五行之數水一火二木三金四
　土五此是生數又有成數水六火七木八
　金九土十數者三十輻也三十輻者水一
　火二木三金四金木水火共十數土無正
　形隨四季而旺在四方各五數四五二十
　更加十數共三十輻一月之用也如是之
　運動也天地作數人之氣此月數之用也
　日數者九九之數令人從冬至一日數九
　九八十一日是太陽之數也五日一候十
　五日一氣四十五日一節九十日一季月
　有圓缺萬物生成各有定分故大小曆皆
　有定分聖功生焉神明出焉修行之士若
　依日月之數抽添運用補接增加曰遠死
　途漸至生路既脱凡軀修鍊眞形神形俱
　妙豈不爲神仙乎
其盗機也天下莫能見莫能知
　天地萬物遞相爲盗莫能見之矣是賊盗
　天地之機也天下莫能見者是盗賊之無
　色聽之無聲搏之無形呼之無名故天下
　莫能見也莫能知也窮一炁之造化觀萬
　物之發生故莫能知也化書云仰寥廓而
　不見其跡處虚空而亦無聞神明且不遠
　君子常正其心顔子曰仰之彌高鑽之彌
　堅瞻之在前忽焉在後明恍惚不可爲形
　象也淳曰恍惚者有無也故聖人明有無
　之源窮造化之端修之則形成而有象故
　謂之莫能知莫能見也
君子得之固窮小人得之輕命
　君子小人各正性命也君子得其性命固
　窮其性命恐有無常至故悟其性養其命
　乃得延年則長生矣小人得其性命不能
　守皆亡其命失其性甘酒婬荒志猛不固
　其性命故曰輕命也易曰君子與天地合
　其德與日月合其明與四時合其序與鬼
　神合其吉凶君子者外修陰德内鍊心神
　固窮養命以保性命乃君子也凡小人舉
　止不合陰陽日月不顧性命王法而自稱
　我强暗中昩其神道内無寸眞外行不仁
　隔宿無恩常懷荆棘天地不容陰公奪功
　奪筭然有壽而殃於子孫故曰小人作也
　故輕其性命也
　強兵戰勝演術章下
　夫强兵戰勝者百萬人戰十萬人十人打
　一人豈不易强兵戰勝也君子思而詳之
　非兵法也袁叔眞人曰夫用兵者雄豪入
　戰乃獲其勝使黄公三略吕望六韜孫子
　十三篇以少敵多以寡敵衆以弱敵强迴
　敗作勝此三兵法也豈用師衆而敵寡者
　也淳曰聖人將修行喻兵法可以治亂直
　指一心喻夫争勝心不動則百邪無所入
　性濁則氣亂生路遠矣心靜則道生神仙
　自來李冲曰强兵者大道天師萬化之主
　降魔劍氣若達此道貪嗔癡毒六賊無明
　神鬼不祥妖偽陰魔一齊潰散獨見至尊
　是太古玄道謂之强兵古聖之立法要降
　魔治亂教化天下清靜豈是銳武强兵亂
　役生靈殺害性命招冤引業禍累子孫爲
　强兵戰勝者也章言孫吴韓白皆得强兵
　戰勝之術凡攻戰之法兵强陰謀詭詐以
　命煞命神鬼之行豈達陰符㫖趣哉古聖
　人㫖趣哉攝養之方是謂强兵戰勝
瞽者善聽聾者善視絶利一源用師十倍三
反晝夜用師萬倍
　瞽者善聽聾者善視者淳曰着其聲色也
　聲色兩忘絶利一源修行加其十倍運養
　固性則能專一至於精神用師者使兵也
　又師者兵也衆也如此言之則文理可否
　言不合道也李冲曰師者非兵之稱也大
　道眞一無上至尊元始之君群士道教文
　名背境向心觀用師十倍三反者晝夜用
　師萬倍淳曰三反者神氣精也神反氣心
　使神神使心也氣返精精火也火返下水
　上騰既濟相反運則度過尾閭通腦後脊
　骨腎脉之間上行夾脊雙關風府泥丸百
　會穴明堂洞房鼻柱骨流入丹田復行神
　龜尾閭流而不絶血化爲膏此是神仙般
　運精氣入泥丸之處也則用師萬倍矣逍
　遥子曰一迴滿來一迴舉便與神仙爲伴
　侣朗然子曰有人通得泥丸穴何必區區
　鍊大丹又云夾脊雙關至頂門修行徑路
　此爲根上生經曰其水上湧遊於梁棟之
　間者是也
心生於物死於物機在目
　機在目者袁叔眞人曰心者欲之源目者
　色之根目主見心主知心苟不知目不能
　辨由此言之耳淳曰目見一物無因不動
　心着一物無所不隨眞心不灰靈物受病
　散蕩眞元蓋不能死於物也機在目者其
　目有漏黑白不分神光昏昩此人有死無
　生死於物者得道之人也目主見而心不
　動神氣運行而精炁不泄此人有生無死
　機在目者黑白分明其精無漏神光自明
　機在目也古云活水銀養死人死水銀養
　活人水銀在人主精醫書云心重十二兩
　藏精計三合故靈物在心其精死而水銀
　乾經云死於物故曰死水銀養活人乃眞
　人也活水銀養死人修行之士精氣不能
　結水銀不能乾此乃死人也故水銀活則
　人死也凡鍊神仙者人也
天之無恩而大恩生
　天本不施恩合時而運動眞氣昇騰萬物
　發生萬物承天之大恩而長乆矣
迅雷烈風莫不蠢然
　陰陽發泄天地氣交至精施行自然有聲
　萬物蠢然而生人之修行無别也子午下
　功陰陽作結成精坎離氣交水火既濟自
　然有聲如迅雷烈風者至精發泄而作其
　聲陰消陽純翱翔雲霄豈不爲神仙取用
　合陰陽皆是至精所作也老母曰人修鍊
　陰陽之炁氤氲如風之行如雷之聲故能
　通流淘清去濁五臟生津百骸調暢也眞
　一之道存矣
至樂性餘至靜則廉
　至樂性餘者樂天之道也靜者歸根也故
　曰靜廉者道也樂者天之性以至於命也
　老母曰外無所求内無所惑至樂之道也
　至樂最樂也本性無餘凡性得至眞靜此
　則有餘凡人以子孫歡娱之樂者非聖人
　之樂也非山爲靜非市爲閙聖人悟性則
　養命爲靜得一則爲廉亢倉子曰貴則語
　通富則身通窮則意通靜則神通此四通
　之義也
天之至私用之至公
　天之曲成萬物隱密藏機也故曰至私用
　之至公者生成萬類各得其道也名曰至
　公正也以公正萬物
禽之制在氣
　聖人將飛禽翱翔喻如羽客者飛禽乘一
　氣而上青霄人不如也人爲萬物之靈不
　能制伏道德之氣固窮養命如善用道德
　之氣者如龍换骨如蛇退皮如蟬脱殻人
　則修鍊换形飛入大羅上登雲漢不亦難
　乎以至九天之上盡是從凡入聖
　玉皇聖語曰是以九天上卿司命眞君抱
　純粹之精得混元之氣方可超凡入聖修
　行之士若將混元之氣修鍊純粹之精盡
　成極陽之體而作神仙豈是難乎凡有所
　學不見者如隔萬里山水之外大小亦然
　明聖人制伏之源奪天地造化之功假令
　水至冬寒而結成冰非冷之至也遇朔風
　乃結朔風者北風也至夏月不畏其熱畏
　南風能消其冰後化爲水也夫人眞精要
　結成丹者使北方腎氣朔風也其精結成
　丹藥要化眞一之精南方心火化精爲氣
　薰蒸四大純陽流注人無死生矣老母曰
　飛禽身遊虚空之中者憑其氣況人爲萬
　物之靈能修養鍊自己者盡成純陽之體
　氣遂能入金石而無礙行日月而無影豈
　不能變形證果御氣遊玄哉
生者死之根死者生之根
　心貪名利厚養其家貪婬好色廣畜資財
　人見爲生道我見是死之根死者生之根
　也夫人不貪非利知分合宜榮枯待命自
　守一心常懷君子之行拔危拯苦不害物
　命克己安仁積精全神死者生之根也生
　者死之根根死即生生死由根根者心與
　腎也心生者死心死則生心是神之根也
　腎是氣之根也心死則性寂腎死則命存
　心活則性貪腎活則精漏切在固守根源
　乃得長生乆視也
恩生於害害生於恩
　天地以陰陽二氣恩生於萬物不知萬物
　情性反盗天地之氣故曰恩生於害也天
　施恩害秋殺春生故曰害生於恩也大小
　亦同内外無别道者本恩害也修之則壽
　長輕之則命短矣
愚人以天地文理勝我以時物文理哲
　愚人以天地文理勝人皆觀星象以文理
　知吉凶禍福存亡得失之事故理聖人全
　不知自己之生死者愚人也我以時物文
　理哲者但觀一物而知盛衰見一物而曉
　生死在乎掌握我命在我反視一物而知
　大道察一物而知吉凶故能生死在乎掌
　握我命在我反老還少出生入生故我以
　時物文理哲矣淳曰略以瑣見導注斯經
　然不立章句且光暢其文云耳


黄帝陰符經註卷下





　　　　　　　　　　　　　　










