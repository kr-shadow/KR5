#+TITLE: 萃善錄-明-
#+DATE: 2018-05-12 10:22:00
#+SOURCE: github.com/kanripo/KR5c0383 master 38b795d3                
萃善録卷上澄五
　　　聖節祝君之詞
聖人生焉瑞遶紫樞之電上帝臨汝喜開黄
道之雲齋肅陳詞明晨有請伏念新傳祖印
逺覲宸廷香頒龍虎之壇親承上㫖壽祝麒
麟之殿未遂南轅命玄侣以脩齋對威顔而
歸美恭願緑章夜逹來仙仗於清都丹扆春
融永丕基之洪福
　　　謝雨詞
布地爲壇土皆作玉望雲請命天乃雨珠生
意頓囘元功不宰伏念自名以道待飽於農
凡仰愧俯怍之餘有春作秋祈之望屬以亢
旱異於曩時旣自郊而徂宫禱之久矣庶匪
朝而依夕苗則勃然盖移粟之民已疲倘荐
飢則歲何仰不違咫尺遂俾霶𩃱返神水以
安靈薦潢汚而報本伏願賜之終惠保此有
年自三日巳徃爲霖更漙餘波之潤無一夫
不被其澤同爲樂國之歸
　　　天師在京就山還醮
君命不竢駕阻瞻咫尺之清光皇天無𥝠親
妙運兩間之元化敬緘香於帝里歸奏牘於
宗壇伏念慶籍世資叨傳祖印言尤行悔顧
教法以多違家難命竒致灾非之荐見幸際
龍飛之治遄爲驛傳之朝孰謂微痾竟淹半
載思切宸旒之寵對聿嚴靈寳之齋脩謝過
消災祈恩請命伏願帝心簡在人欲必從鑒
其悔艾之𥝠錫以生成之造眞風赫奕日深
丹扆之知新渥駢蕃露重紫泥之賜凡存志
命悉宥恩庥
　　　酬禳火醮詞(庚午年吳皆春夢見崇/禧㕔前有一物又遇竹)
　　　(軒䰟歸乃云其房當有/火火久軒遂許醮獲安)
夢而占夢同知幻境之無憑疑以傳疑敢忽
前車而不戒昔焉徼福今也酬恩伏念求木
苟完寢薪是懼彼蝶化之紛紜莫詰聞者隱
憂况鹿隍之失得或然愼之爲貴乃以恍惚
杳冥之故而爲和平安靜之求帝示矜容人
思報稱伏願𥘉盟克踐終惠𠃔諧曷日而忘
永戴風兩帡幪之造惟天所命宻符祖宗香
火之心德布春陽恩沾莫景
　　　天師慶成藏殿醮詞
道機無息乃春殊庭法藏韋新寔依玄造爰
慶成於一醮庸籲告於群眞伏念切已興思
拊躬省過或以前因而今受或謂寡是以多
非或下情宿怨而罔知或隂隲可爲而自失
或命身之位與孤曜以相逢或嗣息之宫背
吉星而不照乖違至此懴釋何由謂寳藏經
營信斡旋之有地况眞斿森列可運轉以囘
天幸人巧之成功希聖明之從欲肅陳凡悃
恪露中誠伏願霽仰威顔春生容德造化無
停輪之理變通於轉轂之間八卦凝神見乾
坤之六子三陽發秀回否泰於一時錫命在
天俟恩即日
　　呉惟德薦母
客途天逺空馳游子之心郷岫雲停不見慈
親之面俯遵玄教仰叩淸都伏念淺矣學仙闕
焉事母將謂轉蓬苟得尚酬菽水之歡豈期
泛梗言還遽洒萊衣之血揆一子出家而奚
益幸十方救苦之不誣愍日適臨沖科特啓
伏願珠浮獅坐玉揉龍章蓬島囘車喚醒虛
无之夢桃池侍宴容登快樂之鄕魂氣有歸
後昆允頼
　　　建九幽正醮詞
物莫預知痛先臣之棄背情惡可巳祈上帝
以超升言不成文泣盡繼血伏念父呉霜未
老燕璞何仇孰謂無牙而藴至深之毒廼傷
其指竟罹罔極之憂豈其遺㣧之不天抑亦
患身之有數丹心耿耿不能鳴没世之悲玄
範恢恢庶以慰重泉之望澗芹可薦鑒藻無
𥝠伏願開解脫門指虚無路宿𡨚氷釋搤喉
敢起於妄心逝魄雲昇錬質全資於善果率
行正道惠迪後人
　　　仙姑薦父母
父何怙母何恃嗟永隔於歸寧乾資始坤資
生冀重開於化育三熏請命九拜投誠伏念
季女有歸二親莫贖謭焉洪祀賛善教以利
人愓若奉先愧近功而撫已蒿目濺感時之
淚草心萌追逺之思明氷具陳恩波𠃔頼伏
願大鈞無息至鑒有容地道陽光超椿萱之
朽質人元合妙副葵藿之私情
　　　周年建醮薦母
母兮鞠我蓼莪之痛無窮朞而小祥白駒之
過何速惟攄哀素上徹穹蒼伏念某自罹陟
屺之悲忍見星周之次念升沉之莫測幸㧞
度之有科謹㓗塵居肅迎飈馭伏願雲開黄
道風送緑章詔三界以逍遥擁萬眞之來下
慈光逺被庸昭觀盥之誠明日將朝不盡童
蒙之瀆
　　　孫秋碧就普度酬所許保安就薦先
　　　師祖盧自間
追想前猷願有盟而必答寓誠普度思如在
以宜超敢食前言輒千上聽伏念有身爲患
厥疾弗瘳急告于天猶幸苟延於一醮囘生
無地忽驚巳過於七年逝者逺而許者存心
所知即神所記謭焉報貺期以出幽伏願大
道有情至眞無外指蓬萊路或從織女而歸
入黍米中同㑹天人之樂周圎功果啓迪仍
昆
　　　陳制帥黄籙宿啓詞
緑林戢盗熟小麥以休師皂嶺巢仙㓗菁茅
而事帝科嚴修於玉匱事宿闡於瑶壇伏念
謬以撫綏任兹討捕謂人爲天地之貴何忍
殘生若賊遺君父之憂是名負國爰親從於
士卒偶活致於渠魁雖幸凱還能無濫殺報
風聲鶴唳之助見莠除苗長之仁伏願旋斡
雍熈銷沈乖盭兵凶器用非得已壹空白骨
之𡨚利公家知無不爲洞鑒丹心之素
　　　三朝詞
凉生蘂殿夏五月以風薰梵遶芝壇日三朝
而晝永嚮天威之咫尺賛君德之輝光伏念
某叨竊寵靈周旋軍旅僅解嚴於汀建復蓄
銳於洪䖍蟻宂就焚幸兇渠之檻送龍顔動
喜因捷報於驛聞兹闡事於閤峯敬歸功於
魏闕伏願皇天佑宋舊境還周萬化更新見
君臣之慶㑹五兵寢息増朝野之歡娛
　　　晚朝詞
細柳除營甫定積年之㓂白楊悲隴莫招長
夜之魂即福地以脩齋遡昊天而瀝懇言念
盗興於贑人死如麻就縳抵刑自速藁街之
戮摧鋒䧟陣多㘅草野之𡨚在臣意者以拯
民惟帝相之而破賊殺非得已生亦無窮伏
願大赦幽牢普超苦爽五方異俗化金革於
農桑三代同風混車書於禮樂
　　　宫門驅蝗
多稼連疇意豐登而可待群蝗入境廼侵齧
以爲灾民命所關帝心斯在言念大江之右
夙稱樂土之中邊國粗寧幸免軍需之急浙
郷不熟已傷官糴之繁正望稔於此秋庶全
生於爾衆屬蝗蝻之大孽遍滿郷閭顧蟻蝨
之小臣主持宫宇力捕莫施於坎地醮禳惟
謹於祈天伏願哀憫衆生赦原萬罪羽蟲揖
揖掃除勑田祖之神寳穡垂垂刈穫錫農夫
之慶矢詞迫切拜賜須㬰
　　　顯應觀設醮祈晴詞
望霓有禱旣賜霶𩃱積潦不収遂憂昏墊睠
浙人之宅土即澤國之圍田凡雨過多雖苗
無秀矧江潮之齧岸加湖水之渰廬因沮洳以
復隂將鬰蒸而成疾天子側躬而軫慮計臣
思戢以遑安肅闡醮筵恪陳奏牘伏願乾坤
軒豁離曜輝光農務三時訖暑耘而秋熟王
畿千里保物阜以民康
　　　明堂預告設醮祈晴詞
君國子民紹一元之大統父天毋地嚴三世
之親祠爰合祭以戒侯用前期而申禱伏願
璇穹秋豁玉燭時調上帝降祥禮迄成於重
屋冲人嗣服祚益茂於丕基
　　　顯應觀祈雨詞
民亦勞止春失種以無秋天何言哉日常暘
而不雨深惟闕政祗控危𠂻伏念護漕罔功
來歸未遂星流白晝屢傳旱野之占氣入朱
明愈急水田之務旣群祠而遍禱惟上帝之
求哀伏願勑下雲雷澤盈溝澮貽麰播穀錫
嵗事之豐登合璧連珠示乾文之嘉瑞如乖
吏狀請罰臣躬
　　　顯應觀再設醮祈雨詞
農時旣失旱太甚以如焚天聽孔卑信未孚
而弗福故忘煩喋仰叩穹明伏念兩儀漕畿
孤忠體國經費倍支而罕撥叨榮宜去而復
留浙西東粒米之郷所祈豐稔夏仲孟梅霖
之景廼向焦枯暴巫徒市莫効於人爲呼雷
召龍率由於帝命旣瀕湖而醮欵祈沛澤以
昭蘇伏願敕歛驕陽恩敷甘雨水耕火耨亟
施田畯之功粟腐錢流汔濟邦儲之用尚諧
中熟庶弭多虞
　　　代茅山祈雨詞
年穀垂成政需澤潤秋陽爲沴反病亢乾即
仙聖之所居爲𥠖元之有禱伏念濫膺顓閫
兼領陪京維時多虞所望一稔序旣當於揫
歛田尚苦於燥剛始自近郊逺連並塞地綿
千里皆懷卒歳之憂帝監四方忍絶斯人之
命使旱勢遍臻於屬部恐咎端專在於微臣
實震懼之靡寧冀精誠而上逹伏願普敷德
澤徧惠群生哀此矜人久服勞於穡事沛然
下雨俾無廢於歳功
　　　開元宫禳火詞
流星隕晝仰天戒之髙明比屋延燒傷民生
之蕩祈肅持惻怛上告穹蒼伏念無𥙷使家
僅尋時瘼泉務流而廼壅巳病閭閻火弗戢
而屢焚仍空盖藏維商丘之有祀祚宋國之
無疆爰脩瓘瓉之儀祗欵琳琅之駕伏願誕
施仁愛潜弭灾虞地大京師息融風而奠枕
春深田野賜膏雨以催耕
　　　禳兵詞
峒宂無知輒起緑林之盗封疆所界深懷赤
子之憂仰遡顥穹肅陳危悃伏念典州踰歳
闔境逢年鄰㓂鴟張毒忽流於塗炭兇徒䑕
伏釁將動於蕭墻荷天敗其逆徒尚日馳於
警報王宫䧟逐寨卒創殘居多控扼之兵未
快蕩平之舉敬爲民之請命輒籲帝以投誠
伏願赦過一方全生萬衆厄㑹宻移於天運
先聲克壯於軍容殱厥渠魁稍謝無辜之鬼
安其田里咸歸不殺之仁
　　　祈皇嗣
南靣視朝久嗣大君之位東儲繼體宜膺男
子之祥屢醮禱於蒼穹佇感通於禁掖即太
乙貴神之舘合下元本命之辰申𩛙羽流恪
陳朱奏伏願帝心顧佦國脉昌隆帶韣授弓
駢集椒途之喜承祧主器𠃔符𤓰瓞之綿
　　　章尚書九幽醮詞
劬勞念母德至大以難酬哀痛徹天道無方
而善應輒脩清醮恭瀝丹忱伏念亡母懿行
在躬先臣同齒子七人而保抱忠孝良勤孫
三世以團欒慈憐僃至湯沐旣開於隣國㫖
甘粗適於偏闈上壽以傾諸孤之釁顧微軀
而若失更再愬以増悲敬遵玉匱之科荐剡
緑章之奏伏願恩言曰可過誤其空風起白
楊不待幽阡之閉火傳金籙亟超樂土之生
下及漏泉旁沾餘潤
　　　方司法五七詞
女子有行所期偕老吾夫又死㡬不勝哀舉
塵案以自怜寫録章而上奏伏念亡夫甫沾
寸禄沓失層親枕塊纒悲方經營於逺日臨
塋成疾竟殞滅於芳年痛兹家室之情慘甚
戸門之禍孤嫠無倚痛泣何聞伏願降鑒哀
恫赦除愆妄度此魂於生地仍識天倫撫弱
子者寡妻常依道廕
　　　陳帥玉隆宫黄籙宿啓詞
視事惟新未靖緑林之㓂感時多故輒脩黄
籙之齋躬造福庭宿開靈墠臣丹心君上白
髮兵間閩部解嚴𦍒君民之肅睦江墟徙鎮
傷饑饉之荐臻豈生靈積過之滿盈抑官吏
貪殘之由致祗醮神仙之宅覬囘天地之仁
伏願玉燭調和珠𨇠循軌上固一人之壽下
全萬物之生峒孽就平師不煩於乆外田禾
告稔臣庶獲以偷安
　　　天曆爲宗師還保安醮詞
北望鴈書想玄門之宗主東瞻馬首祈洪造
之真靈應不逾時報當知本伏念進脩在已
行止非人司教日邊每盡扶持之力縻身關
外適當間隔之時甞徼福以籲上天乃䝉恩
而有今日端不由於幸得何敢食於盟言敬
肅元壇恪酬清醮伏願國經求舊帝渥從新
教雨載濡納道山於九潤壽星一㸃暎台象
於三階
　　　天師留京建年經詞
日之餘歳之餘幸依光而及此邦必逹家必
逹期徼福以皆然且謝且祈如臨如履伏念
某朝君身逺祀帝心長時荐易於年華德難
忘舊天宻胚於道脉恩企迎新恪陳藻薦之
誠黙寓葵傾之悃銘藏匪報鑒照惟明伏願
洪造垂仁皇都恊慶生成一致門迎佳氣之
春出處兩榮驛寄喜音之早誓脩隂德仰答
元功
　　　解壇詞
人間塵世嚴祭祀之瓊壇帝所清髙下照臨
之玉節朝儀已僃齋事告周禮貴節以成文
義有同於旣灌伏願皇靈穆穆鑒觀趨退之
恭師造昭昭察宥愼終之典
　　　謝恩詞
一陽來復父初索於震男三願幸孚帝下觀
而臨汝此恩此德何報何言伏念某素欵旣
周皇靈不昧雪先呈瑞餘半月以俱晴日暖
如春後三朝而乃雨皆神明之所感於氣象
以可知況凡我同盟相終始於陟降暨百爾
執事咸進退以安閑非由臣意簡在帝心何
以天時合於人事載熏載沐且謝且祈伏願
鑒藻有開澗蘋惟享㡬微發見驗所欲之必
從兆朕萌芽信不言而善應
　　　代人保疾詞
疾病同心義重扶持之日愛慈異骨誠祈覆
燾之天惟帝納言以人從欲伏念某力開道
宇身積患端風爲末疾之根外因猶淺疾有
逆流之水逺慮實深未收功於參术之竒曷
滿望於桑榆之晚掃觀庭而蕆醮欵鸞駕以
希恩伏願仙墨香留神丹霧散天醫臨地醫
㑹有藥長生福星明壽星髙如椿難老瑕疪
一洗膏馥同霑
　　　庚午年春舒貴和捧御香入山建金
　　　籙大齋宿啓詞
皇天后土旣全付於丕圖名山大川庸聿嚴
於外祀逺馳一使祗格三靈當皷鐘玉帛之
初陳乃圭璧琮璜之具備昭其文也寓乾坤
宗子之心神而明之爲社稷生民之地
　　　早朝詞
申明春令爰攄朝日之誠寅畏夙興敢替事
天之敬仰觀非逺黙感而通念有民何頼以
治安亦惟帝實爲之主宰天高星逺行五緯以
無差地利人和鎭八維而不動
　　　午朝詞
離文明兩如日再中乾道時成惟天爲大肅
使華而代祀仰帝闕以趍朝願感至誠聿嚴
善應一民莫非其有天與禎祥萬物各遂其
生日依化育
　　　晚朝詞
纂圖御衆不忘夕惕之思分命祈天益謹暮
朝之敬緘一誠而自逺貴三極以潜通宻勿
之間對揚斯在國經咸若尚聞堯壤之歌皇
極無偏丕錫箕疇之福
　　　正醮詞
社稷艱難叨承基緒山川禋祀曷答穹祇念
有土之多虞揆爲君之不易赤子備嘗於危
殆凶年不免於流亡無以囘天豈其能國敢
寓誠於一醮庶悔禍於三靈啓迪時幾願示
小康之効昭蘇邦本即開大有之祥生聚敉
寧治安馴致
　　　壬申聖節宿啓詞
誕彌厥月揆𥘉黙軫於中懷欽若昊天報本
聿嚴於外祀乃馳使幣祗醮仙壇脩五禮以
如方祈三靈而有鍳盛德在木載揚發育之
心明日將朝荐啓敷宣之目
　　　早朝詞
夙興惟謹致祀帝之𥘉誠旰食靡寧以保民
爲先務托玄科而請命見宗子之用心懷在
有仁念兹惟帝五風十雨得中道之豐登四
海九州足小康之資聚
　　　午朝詞
日中則昃戒實在於滿盈天聽孔卑念孰爲
之保定國有與立時方可爲奉金籙以祈恩
啓丹扄而事命惟天孚佑益開享祚之祥率
祖攸行訓至寧邦之盛
　　　晚朝詞
日之餘曰夜敢終怠於朝儀國之本在身忝
丕承於明命時臨初度齊啓沖科寧無自求
多福之心所願宻注長生之字大恩曷報躬
行遵道之言終惠有祈誓體代天之責
　　　正醮詞
日當再育忝分光嶽之靈天無常親宻運基
圖之重撫時以感出命而祈翦焉夜𥧌以夙
興比者冬行於春令孰爲民極固不止水旱
疾疫之憂自揆國經何以逭脩齊治平之責
林然庶證叢於厥躬乃脩外祀之嚴願格三
靈之佑有人有土志維綏靖之求而國而家
身見隆平之效
　　　聖節宿啓詞
三日天氣新揆於初度八荒開壽域保運長
存香霧空濛真風演迤遹金人捧水心之劔
建瑶壇懸黍米之珠宿啓沖科仰關宸慮伏
願三境䟽恩萬眞降鑒九五福曰壽九五福
曰富廓寰宇以爲家八千歲爲春八千歳爲
秋長上古而不老
　　　朝詞
聰明作后虹流上巳之辰馨香感神鰲抃普
天之下來皇華於福地肅金籙以祈天稽首
紅雲投誠青祝恭願星輝海潤開壽富於三
宫山髙日升育人民於九土
　　　又
五道惟欽謹緘香於福地帝心簡在祈眷祐
於皇家俯瀆緑章上陳玄鑒伏願咫尺若臨
卑髙罔間不言善應隂陽順而風雨時至治
無爲股肱良而庶民育
　　　天曆祝聖
代天作子方當繼統之𥘉繞電有期預至祝
𨤲之請伏願清時偃武黔首歸仁甲兵洗衣
裳垂太平有象日月光山河壯萬壽齊天
　　　閤皂山國醮詞
天錫九疇撫下期躋於壽域國專七祀升中
爰即於名山眷膺金闕以定四郵及在玉衡
以齊七政皆隂隲下民之力致䖍昭上帝之
心伏願八表又寧三宫益壽天地平而元氣
正俾萬物以無疵隂陽和而庶𩔖成資一人
之有慶
　　　早朝詞
浴咸池出暘谷現赤日之九芒排閶闔入帝
居覲紅雲之一朶眷宵衣而待旦吹暖律以
囘暄逺馳奏事之香待錫治安之䇿伏願福
持寳位慶浹璇宫慰安向於龍樓賛休徴於
鶴禁陽分隂而二儀立衍億世之皇圖正得
秋而萬寳成洽八方之𥠖獻
　　　午朝詞
日至昆吾而正中克成厥象風駕扶摇而直上
敷奏以言矧金鐸之息聲暨玉衡之順軌用
殫朕志簡在帝心伏願俯賛皇猷誕敷文德
六府三事𠃔治丕弘有求之基四海九州攸
同共樂無爲之治
　　表榜
　　　正薦太隂表
生明合德運天一之至精懸象降靈行地中
之漙潤恢恢眞造泯泯神機某臨照隨人盈
虚有道廣寒清靜嚴七寳之髙居明水苾芬
叶方諸之大用欲成玉錬九生之妙必資金
波一滴之餘共望澤潤下滋類從俯應天與
形道與貌必符造化之全月爲魄日爲魂不
越隂陽之外陶鎔𠃔頼俛仰知歸
　　　鍊孤魂第九夜天尊表副
玉匱盟真超幽魂於九地寳華應號證道果
於諸天仰瀆宸聰俯攄齋悃共望玉京毓秀
瓊闕騰芳萬寳裝嚴仰彌羅之梵炁九天照
燭開幽暗之昏衢魂度朱陵慶流後裔
　　　黄籙榜語迎眞
六琯浮春一陽來復九關戒曉萬聖齊臨方
黄壇望幸之時正紫氣開先之際將恭清道
仰止浮空雲漢昭囘神氣運風霆之表天地
明察衮衣流日月之光方域百靈起居先路
瑶壇絳節久凝蘂籍之班玉几紅雲一鑒松
花之㑹
　　　監門榜
法門廣大曽何間於戚䟽帝所清髙若不違
於咫尺必恭敬止盍歸來乎莫問子爲誰孰
云身是客衆妙非妙於此示寂然不動之機
至言無言亦豈有甚髙難行之事好共看天
人黍米信本無風雨蓬萊潔已從之致身易
爾塵世茫茫汲汲何許是到家時玄關直直
堂堂這裏有入門處神明懋戒凡聖同歸
　　　天醫榜
世之最苦者曰窮民偏多疾疢天果何爲而
有醫道黙與主張至於遊魂爲變之時亦有
仰首鳴號之意想神農想軒后九霄難問於
髙居如秦緩如越人千載猶存於生氣玉皇
之上藥三品金碧之大丹九還𥙷造化而禆
隂陽有神氣而無形跡洪惟天法道每垂情
於癢痾疾痛之間莫謂鬼非人重施力於神
聖工巧之外賛彼元化相我齋功
　　　沐浴榜
詩人吟玉女有盆只要洗頭漁父答大夫此
水但堪濯足皆非盡善不可効尤蓋隂陽顚
倒之坎離其功甚大况一六生成之天地得
氣最先飮之者冷暖自知掬之者清涼無盡
是名沐浴具體設陳秋入肺肝五内洒金莖
之露冷侵毛骨一壺浸寒玉之氷對之而塵
垢自消因得以形神俱妙非如春暮果從沂
水以詠歸豈比華清咲出温泉而拜賜脫然
無我洗者是誰
　　　監生榜
太極肇判乾坤定而六子生元氣散分隂陽
交而萬形具惟人最貴所主有神以其爲天
地之心果誰執造化之柄茁籣可愛皆由萬
靈恭奉而來坐草云亡或出一念扶持之外
未脫秋瓜之蔕莫囘寒谷之芳秩秩有司化
化無跡子知向來夢應作如是觀靈芝本亦
無根到此好叅衆妙桃花自貪結子教人錯
恨東風淨洒洒然長惺惺去
　　　監齋榜
黍稷非馨吾聞其語粢盛不㓗士聽無譁天
地之道昭昭然鬼神之情洞洞爾非誠莫享
在德宜酬蓋芬苾具陳雖松華而不棄若馨
香可薦縱藴藻以無嫌然勞薪之火其可以
炊而埃墨之飯安敢以祭况失飪不食聖人
之教訓宜然苟聞腥于天上帝之崇髙則否
致其㓗也將何道神而明之惟汝賢尚昭乃
勲毋曠厥職道腴非味何求昜牙之知食指
欲嘗罔俾子公之染雲厨必戒天爵宜陞
　　　茭郭
立茭郭以欵幽魂一朞兩見到蓬山而聞妙
道千載重逢流年擲梭紅顔春樹人生能㡬
何朔風驚沙枯梢號寒子行亦良苦四海兄
弟一㑹神仙曩者玄師曽指幽關之正路今
兹教主又宏苦海之慈航以何因縁得此方
便生我所欲也義我所欲也幸逢兼取之魚
熊貴者驕人乎賤者驕人乎勿効相持之鷸
蚌雪匙可以適口雲笈爲之洗心道味悠長
善端呈露天寛地大曽何夜雨煩𡨚隂極陽
囘别有春風消息
　　　孤魂榜
莊子甞言受成形而形有盡阮瞻所見論無
鬼而鬼不然則知二氣之良能難以一途而
偏廢伯有彭生之事古人豈欺我哉魏其灌
夫之𡨚信史有如彼者生生死死古古今今
金谷園林此地豈無歌舞平泉花木㡬人看
到子孫逝川只解東流白日又還西落曰鰥
寡曰孤獨况下民多無告之窮或札瘥或天
昏而上天之剥䘮者半艱難萬狀貧病交攻
其間浩歎何勝到底同歸于盡以無祭主故
曰孤魂幸今逢黄籙齋官又特啓玄科好事
飽汝以食而無餒暖汝以衣而不寒三十六
部尊經善縁得未甞有一萬二千金簡魂氣
當無不之仙道佛道儘堪行天門人門皆可
去黄壇囘首處快乗蓬島清風丹府記名時
盡入黍珠碧落皆大懽喜便好超升
　　　將吏榜
雲篆太虚道因文顯風霆神氣將以心存况
兩間光嶽之散分有一揆天人之㑹合魯公
竟爲雷吏傳說自是列星李將軍生不封侯
其必在爵秩同升之列張睢陽死願殺賊將
亦發英䧺未了之心雖道之體本出於自然
而法之用寔存乎策役瓊臺㧞地玉輦瞻天
金簡合符寳書啓鑰于以廓靈風而昭慧日
于以引歸路而濟迷津九幽之黒處皆明一
寸之丹心黙契惟道貴度非神不行作善降
祥馴致仙家之喜慶論功行賞超遷天上之
班資
　　　節次榜
齋以事帝固宜由本以及文道不逺人其可
有綱而無目眷我黄壇列職無非紫府朝班
秩秩有儀諄諄以告言而爲法動而爲則當
如君父之在前舉之於口筆之於書須信神
仙之可學必也周行中規折行中矩勿謂視
於無形聽於無聲謫果何尤黄庭之誤者一
字過無可奏庚申何畏乎三尸相與盟天有
如皎日
　　　茶榜
問海上靈槎光彩巳騰於星漢擷山中瑞草
芳香又接於蘅薇䇿上品之竒勲吸群英之
佳氣共惟天師胄承漢葉器備仙根道味精
微灼見中𤅷之水善芽茂宻未論蒙頂之苞
紫蘭香桂之所依朱草嘉禾之近侍輕雷破
莢甦醒群昏明月爲團晶輝獨露一飮者巳
量俱足共談而舌本潜通曵翠旗按蓬萊清
風兩腋執蒼璧朝閭闔喜徹九重遟遟三丈
之日高欵欵五千之文進佳句自聮於石鼎
貴名又起於金甌白雪滿椀花徘徊小引鼻
端之馥仁風暗結珠蓓蕾早囘掌上之春㸃
首而前瀹心以進
　　　酒榜
黄壇設醴洪鈞轉而一陽生玄舘飛觴大禮
成而諸福備竹松如醉猿鶴歡迎共惟天師
雲炁尊罍道山鍾鼎聖明時和熏甘露神仙府
瑞靄香風舉瓢酌天漿神情邁俗停杯問明
月逸興無塵混融乎青州鬲上之分浹洽乎
玉瓉黄中之妙沉酣道味醖藉仙風有盎然
深念之良心便釀就滿腔之喜炁輿人傳頌
何須論千日竒芳天子呼來又欲醉九重春
色想宴罷鳯邊丹詔記賜來馬上黄封敲玉
壺氷想道臣心之如水指金莖露笑看仙掌
之凝珠鬱鬯味濃蘅薇香近
　　　水燈榜
水燈映水開成仰覆之蓮花天影粘天照見
虚無之蓬島九淵不夜千炬浮春烏兎讓輝到
海坐通於銀漢魚龍吹浪走盤疑是於明珠
然此一㸃金色光盡在諸公筆頭上懷沙包
黍何勞招屈子之魂逐浪生花又可誦坡仙
之句餘明所及幽壤咸歸
　　　普度告盟榜
寳月重圎始停玉斧春風九夜爰啓金科肅
肅乎塵馬不飛飄飄然仙車無跡五難縁理
去三炁攸分十方浮空來一珠俱攝中有自
然造化於焉溥度幽冥鶴信曉通龍文雲起
愼終追逺具陳潔巳之誠心脫苦登眞仰止
度人之妙道時其可矣天實臨之

萃善録卷上
萃善録卷下澄六
　　　李氏崇建九幽昇度大齋薦㧞亡夫
　　　及子孫孤魂正醮詞
礼慶夭昏死生大矣齋戒沐浴天地臨之巳
蒙金簡之曲成庸闡瓊科而昭謝伏念臣妾
得天何淺惠妾無終兩年而有七䘮夫亡子
繼一身而哭三世女殞孫殂間逢疾狀之可
疑或謂患端之有在神靈震怒災禍頻仍身
不敢以遑安心實知其有罪亦甞潔巳津六
道以消愆孰若投誠醮名山而請命皇穹在
上明水自陳伏願道有生神仁無棄物仙科
九錬感歸解脫之門人道一新永塞伏連之
路蒙恩有日積善酬天
　　　宿啓詞
上帝至仁常恐乖違於人道凡民有死猶傳
濟物之眞科何垂老而兼失於所天彼長逝
者孰開其生地乃攄丹悃祗肅瑶壇五幙風
微幸綱維於玄範九關雲啓容朝夕於清光
　　　早朝詞
好生德大感上聖之垂光追逺心長肅初朝
而請命旦氣接天人之㑹陽明通造化之機
三極神交九原慶幸玉文布勑爰指路於仙
靈金簡流丹式合符於凡悃
　　　午朝詞
事帝夙興致齋忱而未悉趍朝晝接愬家難
以申言比由外患之干而有中殤之哭省愆
終日悔禍惟天否塞潜通北斗弭伏連之路
離明洞照南宫升解脫之魂
　　　晚朝詞
夕殿澄秋監人生之多難朝儀卜夜奏童瀆
之微言道開幽壤之光明德沛餘波之膏潤
𠃔資旣徃兼惠其生天定而人景幸收於榆
晚日昌厥後春益茂於蘭芽
　　　元君薦三十七代天師希微宿啓詞
嗟子行役竟客死而不歸惟天聰明念民情
之無告倚門望絶啓醮詞眞伏念某人嗣教
三年束裝萬里藉祖宗之福澤偶有遭逢嬰
疾病之淹留胡然天䘮心拆外書之至神傷
旅櫬之來母子至情死生大事敬歸依於祖
教先汛掃於家庭伏願四炁朗清五文開廓
北方不可久處帝遣三招東極無量度人經
傳十徧
　　　二日早朝詞
曙色蒼凉不見衣冠之拜母凡情懇惻正慿
箋牘以籲天儼十方三界之臨正二日六朝
之始伏願陽者普照勑札下頒報冀朔之游
魂許從▲雪注蓬瀛之仙籍得遂超升
　　　午朝詞
日之方中缺望晝歸之錦神其如在揭䖍露
悃之香哭子聲悲望天情切伏願玉天賜勅
金闕䟽恩大開流火之庭盡除宿垢入侍太
玄之省得遂超升
　　　晚朝詞
時當昏定長兒不見於寢闈醮有晚朝列聖
尚臨於壇席恪遵教範昭格上穹伏願夜氣
澄清天眞登引神魂可度願永遂於逍遥母
子有縁或相逢於夣𥧌
　　　三日早朝詞
林迎曉日傷情看返哺之烏壇望昊天𠾑赦
想朝陽之鳯沐熏皈命俯伏祈恩伏願閶闔
廣開珪璋入覲念陽平之遺裔俾綴仙班受
玉局之眞詮親聞至道
　　　午朝詞
日景舒長愴南去北來之異路天威咫尺監
母老子㓜以何心明水再陳哀情深切伏願
符頒玉陛勑下朱陵乗飈羽以歸來畧思舊
隱入寳珠而聽瑩頓悟昨非
　　　晚朝詞
白髪青燈永斷持環之夣金書丹簡爰依錬
玉之科夜景閴寥齋功圓滿伏願乾文粲布
帝澤廣宣遺世登眞旣返天地山川之氣說
經授道應悟死生晝夜之常
　　　天師入覲囘山奉旨修金籙齋宿啓
　　　詞
皇帝若曰敬恭卜日致山川社稷之心禮樂
事天備玉帛皷鐘之實乃三極交孚之際當
一炁戒肅之初於行用金其土皆玉端倪仰
止德曷敢於二三戴履孔昭威不違於咫尺
雲車穆穆星幄熒熒錫命㑹同神合吉時合
序降祥茲至日重暉月重明七政咸齊五兵
不試
　　　早朝詞
日出寅賔堯則天而爲大天休申命湯銘日
以能新存旦氣之清明秉晨朝而齊肅有神
如在惟帝念兹歛福群生期不孤於皇極書
年大有母專美於春秋
　　　午朝詞
離文明照仰承並日之言乾象髙陳敢替奉
天之訓神洋洋其在上皇剡剡兮揚靈玄極
受朝清都分命神州國本鎭九有以不摇畿
縣民風張四維而大治
　　　晚朝詞
一信始秋當莫朝而曰夕寸誠獨露存夜氣
以事天沖漠之際無𥝠宻勿之間有命丕承
率祖克相厥家黄屋非心𠃔頼弼基之道明
堂坐治敢違輔德之原
　　　正醮詞
國稱宗子若重器之在躬父曰嚴君宜平居
而請命時措敢違於責任日宣宻謝於扶持
禮以逹言誠惟克享民胞物與同流一視之
仁俗美政成丕顯三靈之德
　　　千秋節宿啓詞
丕承任重繼體乾坤載育惟時潜心天地誠
逺將於玉帛儀祗肅於瑶臺夙清下土之塵
俯竢髙穹之命瓊輪岀警鸞和側聽於宸遊
金籙啓玄鴻造不違於夕奏
　　　三朝詞
惟天孚佑下民日省青宫之寄自朝至于中
昃寅恭紫極之朝撫已實生効心逺致冀神
靈之委鑒綿宗社以流恩五學身脩夙懋成
人之地兩官眉宇春融問寢之天
　　　正醮詞
國本承祧責任敢違於繼述王春育質主張
實兆於生成臨誕日以遣香儀即名山而修
金籙惟天不隔若帝之臨監國撫軍極扶持
於内外問安侍膳全忠孝於君親
　　　宿啓詞
官占象緯馳使命以有嚴方鎭龍章按壇儀
之初肅雲閣琅霄之雨塵消金殿之風帝命
春融國忱夕奏一體班行之序明日將朝九
關輦路之光惟天所命
　　　早朝詞
升日車於黄道曉肅朝班擁仙仗於紅雲空浮
御路致國家之忱悃禳火土之光芒雖君德
自可以囘天必帝命以先之爲地星當翼軫
集百順於皇躬月在晉秦合三方於洪福
　　　午朝詞
天文推歩國禳太史之占春畫朝元使肅近
臣之敬祝𨤲者臣之責任懼災者帝可轉移
對越脩辭敷宣待命首尾違行天道星不沴
於坤儀吉祥茂集慈躬德永禆於乾御
　　　晚朝詞
司曆占星窺祲氛而奏上奉祠祝國存夜氣
以朝元惟熒惑之留退靡常而玄科之禬禳
可用網維有在囘斡非難主鬯無虞藹春暉
於花蕚承桃有慶動喜色於楓宸
　　　正醮詞
乾稱父坤稱母臺占留退之𨇠天成象地成
形國有祭禳之旨玄範俯陳於瓊舘緑章上
奏於清都分命星辰流恩君后片言退舎母
專美於春秋一氣居中永鎭安於民社福沾
聖嗣慶衍宗枝
　　　聖節詞
欽若昊天式付纂承之重無疆歷服深惟克
紹之艱揆𥘉度以再時爰省躬而事帝齋脩
金籙文啓瓊科視聽弗違巳罄朝元之禮監
臨有赫庸殫歸美之誠遥睇碧霄重敷緑奏
伏願玄功不宰玉曆綿洪隂陽調而風雨時
群生胥樂股肱良而庶物育萬邦以貞
　　　保生度徃醮詞
稔愆降疾伏地省躬追逺固存籲天請命寫
丹心之耿耿瀆玄聽之髙髙伏念尤悔積中
天昏逮下遊魂爲變死者不可復生天患有
身存者其能自保兩端危急一揆憂惶爰㓗
志於名山祈通情於絳闕科修金簡醮欵瓊
輪伏願丕顯至仁曲垂三宥救苦之符廣大
岀苦无他好生之德克周延生有自克昌家
脉永戴天恩
　　　丙寅普度齋宿啓詞
體天地心撫三春而悲九夜即神仙境由千
里而致一忱玄範𥘉盟緑章敷奏伏念以平
心而處物將推已以及人側聞名山漙度之
常政恊寸地永懷之自謂甚堪怜憫魂而不
祀者則爲孤倘遂可超升親而當思者其敢
後前言如日中誠契天旣甞昭告以率先敢
不躬行而善始壇規氷肅輦路雲開伏願五
炁凝眞三靈合德玄風發育又開太極之初
道月光明洞照重隂之表
　　　早朝詞
帝舘雲紅普泉曲希陽而度仙階土碧肅班
行戒曉之朝日下照於傾葵春不違於一草
更生之道無息者天明荐起於東方有如此
旦樂莫加於南面奚取斯言
　　　午朝詞
道妙畫前之易相見乎離陽生貞下之元以
觀其復望丹靈而請命希金簡以成功三炁
有融一光普及日魂旣錬了然以出於機天
性無違超乎而㑹其極
　　　晚朝祠
鵷序星羅立夕儀之濟濟龍章露奏浮夜氣
之融融存誠殫事帝之恭演教襲度人之大
慧光燭下心體鏡如玉字䇿勲又覩三生之
日月寳符度命重開四象之乾坤
　　　正醮詞
雷動雨盈幽壤之煩𡨚頓洗天明地察玄門
之善利無𥝠惠澤潜符齋忱𠃔遂伏念服膺
妙道引領眞科莫得而名者固非常名無所
不度者是爲漙度乃啓如心之恕以干成物
之仁東極楊枝宻洒清凉之餘潤始青黍米
中含發育之陽春變法雨以㴠濡嘘靈風于
枯朽巳著顯然之功用必無不濟之幽冥菲
薦庸陳隆恩曷報伏願九眞慶㑹一德昭融
大道可以情求人事盡而理現本心所發敢
窺天地之全庶物咸亨孰外乾坤之大
　　　就普度㑹酬醮超度詞
母子至情甞致抱病保安之請幽冥異路罔
殫愛生傷死之思一謝一祈三薰三沐伏念
臣亡男某草茅賤質蒲柳微資偶違攝養之
方久困沉綿之疾遂同夫主仰告皇天念駒
犢之可憐冀鴻厖之黙估豈期夭折糜藥石
以無功相繼凋零痛藁砧之傾世莫逭未亡
人之咎竟乖元徼福之盟兹逢普度之齋筵
回𦔳徃生之善果伏願蒼穹錫鑒黒籍銷名
日居月諸用𦔳孤嫠之𥘉欵父前子後同登
上品之仙階
　　　五眞人薦成舍人
天垂濟度恩不間於幽冥人有懇祈事毎關
於傷悼一忱請命百拜陳詞伏念臣亡孫某
生也時乖死而日逺襁中抱養本爲繼絶之
謀冠後擬婚遽作永歸之訣泉壤之塗旣隔
母孫之念何窮兹巳及於大祥敢肅陳於清
醮爰資薦㧞俾遂超升伏願紫府洗愆玄功
錫造性天朗徹廓除宿昔之沈迷法雨載濡
漙及邇遐之枯槁凡兹靈識同一逍遥
　　　㑹首建九幽薦親宿啓詞
日徃月來思親念切天髙地厚追逺心長求
大道以有門醮名山而告簡愚誠宜致師造
曲成瓊篆發光靈寳之科肇啓玉書錫命朱
陵之路常開不次之恩莫窮之報
　　　三朝詞
乾始坤生天獨存於瀹祭夙興夜𥧌日三接
於朝儀頼仙科成物之仁啓子職報親之禮
俯陳凡悃仰答眞斿惟孝感于神明鞠躬兹
愧謂生同於夜旦撫乎知歸
　　　正醮詞
斡旋人道生生之造無窮瞻望帝閽嶷嶷之
忱惟謹恭趍仙境俯控丹𠂻伏念蒿目懷親
草心遊子昊天罔極莫囘長夜之光明春雨
旣濡益重九原之悽慘况本根之難泯在眷
序以攸同慿金簡以出幽途遵玉符而開生
路恪陳清醮祗答洪休伏願三炁流光一元
啓運物觀其復又分太極之天光晦而明載
育中華之地銘心從欲種德酬恩
　　　薦孫眞率宿啓詞
追逺何由教育之原敢昧出幽有造超升之
望焉依庸歷寸丹恭祈三寳伏念先師某生
惟任直死亦無他人事莫齊美惡難調於衆
口世縁多妄晦明或昧於本心懼寡過以未
能率下忱而有請廼修玄範昭㓗瑶壇伏願
教道所宗師真實主玉書炳煥照開十地之
門瓊駕徘徊來下九天之馭仰瞻伊始望幸
無窮
　　　三朝詞
夙興卜日祈超異骨之親夕惕事天肅致寸
心之敬朝端謹飭帝所清髙惟師承難泯於
後人盖道用不違於一物資慿善利接引冥
行釡簡通神直指逍遥之地丹臺聽命同遊
清靜之天
　　　正醮詞
授業惟師莫詰九原之下生神有道又開太
極之初𠃔荷曲成敢忘大造伏念先師某幻
而爲果空本無花望冥海之茫洋云何超越
頼玄科之方便得所慿依攝先靈以惠來度
苦魂而兼濟萬縁解紐三業無根酬恩羞藻
薦之恭執禮盡葵傾之敬伏願靈尊克享至
澤旁流法身報身一指虚無之路天道人道
同爲清靜之歸餘慶所沾後昆永戴
　　　張國祥薦父終七詞
無父何怙嗟爲子以略依謂天蓋髙痛思親
而曷報日云終七露悃再三伏念亡父某渉
世心長謀身計拙惟勞生若夢欲寡過以未
能曰度死有科豈遺孤之敢後㓗蝸廬而請
命告龍簡以宣恩敬寓潢汙禮陳清醮伏願
至仁無外洪造有容哀矜追逺之誠恢廣濟
生之道太虚蕩蕩漠乎無眹之神長夜漫漫
示以自新之路
　　　張梧山還保女醮詞
惟疾之憂女均爲子無德不報人敢違天果
符一願之愚敢負𥘉盟之善伏念某昨因女
某血滯於氣乳結而癰盡乞靈徼福之心庶
幾不死拜度厄消災之賜幸爾更生相攸已
遂於宜家醮欵仍書於欠籍乃清塵宇祗肅
飈車伏願雲擁洪禧星開黄道門䦨多喜春
濃甥舘之娯宅相克成早滿親庭之望百爲
兼順二美同榮
　　　張資善還玉臺保母
疾首弗瘳莫代慈闈之痛矢心請禱幸推金
闕之仁禮寳誥以無他奏藥功而有自念拜
雖萬萬果何益於昊天然聽匪髙髙實潜通
於寸地庸告成於願力爰敬蕆於醮修潢潦
至微清都不逺惟帝心之簡在祈母筭以増
延菽水春暉錫𩀱親之齊老萱花晚景増百
福以攸同何以酬恩敢忘種徳
　　　還保岳母醮詞
親其親長其長宜休戚之相關道可道名可
名信精誠之不隔頼天從欲伏地知歸伏念
某昨以外母某疾亟于躬勢危如髪急於問
寢懼窮日之後時行未及門乃籲天於中道
半子之心如願上帝之德曰生敢食盟言謹
陳醮禮伏願壽増寳曆數斡璣𨇠堂上萱椿
耐春光而不老門中桃李托餘蔭以同榮永
戴璇穹旁沾玉潤
　　　黄竹軒提㸃七十常住建醮慶壽詞
大厦棟梁之寄主者獨稱七旬弧矢之期人
生所慶以福地寅恭之義致祈天助愛之誠
惟帝所從𠃔臣至願壺中日月留不老之春
光鐺外山川均無窮之道味
　　　節次啓許保安七醮合醮詞
瀆本戒三况乞靈而致七敬惟主一庸專志
以酬𥘉寓悃緑章通誠丹陛伏念山林之役
天地焉休俯省前猷積願言而莫踐適當後
繼凛負咎以奚文雖本原所任之責有殊然
福利奉公之心則一神豈可負道無不同爰
蕆醮以報恩冀鑒情而宥過伏願大造優容
衆眞歆格謝徃愆祈終惠來日正長居善地
樂清時惟天所命
　　　衆爲某保安詞
人疾必呼其父母誰使之然仙源端頼於祖
宗宜衆以告惟吕氏某以弱質處胚腪之際
偶深居失調護之方馴致微痾頗關逺慮念
仰瞻推本豈能違師天𥙿後之恩苟囘盻資
生即自有隨日遺安之道外求則妄至敬無
文伏願醮悃上孚奏言下錫艾香越井早收
神藥之竒功蘭茁謝庭行見孫枝之喜色綱
維有在銘鏤難磨
　　　呉宗師丙寅冬捧香囘山建醮并慶
　　　成三清殿宿啓詞
惟天惟祖宗纂承任重有民有社稷定保心
長適名山崇帝所之新以秩祀致國忱之逺
廼馳玄使祗肅瑶壇昭其度昭其文齋莊有
執潜而天潜而地敷奏以言
　　　早朝詞
至誠望秩朝徹無違大本欲安夙夜以告惟
髙厚之氣順則參賛之功存修德承天享誠
隨地一元保合時成物象之通三極交孚日
永道原之大
　　　午朝詞
六琯陽生揆國經於治象九關晝接祈邦本
於時康盖有民爲兩極之心而立命者一人
之責多儀克享明照不違四海永清誕保金
甌之固三時不害益綿玉燭之和
　　　晚朝詞
天付有家脩身為本日嚴祗敬遵道而行存
夜氣以敷言致夕儀而對越非后何戴惟帝
念兹宫壺一和式永綏於内治宗枝百順尚
丕顯於前猷
　　　正醮詞
小心圖治恊和之效如斯一德感神望秩之
忱敢後屬真境告成於御宇以祠官祗薦於
多儀乾文之昭示者欲得其平地利之或乖
者盍求其故何以納𥠖元於熈洽何以臻中
外之乂安爲國有經渉淵思濟毎見幾於終
日惟助順之在天麟趾應時自省玉成之道
鴻禧流慶永依鈞轉之仁一氣還元太平有象
　　　丁卯春建保安醮詞
福地措躬每懷逺慮雲天垂䕃𠃔頼眞靈敢
忘燕安防患之時况值蝟集建齋之日葵傾
請命藻薦祈恩願憫至情介水官而永鎮相
安無事戴淵造以難磨
　　　天師退潮預建醮詞
省府憂潮致驛書而有命臣門如水率祖教
以將行心惟道之是遵事非天而曷濟預陳
清醮仰冀洪恩威命煥頒祈早清於海恠教
風誕播還舊障之沙隄益固民情永寧邦本
　　　戊辰年天師建黄籙宿啓詞
黄壇特啓按叅天兩地之規丹府具陳酬三
世一家之願思過不幾於寡信踐言兼首於
前非明察有容顯幽是頼伏願道常善應斡
化機於儀象之間聖不可知交神氣於天人
之表詰朝而見先事以聞
　　　一日早朝祝君
忠實答天奉齋科之重典清明在旦謹禮節
於𥘉朝假靈不敢以及私賛化先期於報上
伏願曉開閶闔日暖旌旗乾符坤珍洽覩垂
衣之治天心民命歡吟洗甲之詩
　　　午朝臣僚
上答天心孫謀子職俯綏國本世治臣賢朝
眞敷晝接之誠宣化極時需之望伏願慶霄
扶日寒谷嘘春玉燭順時不出夑調之外金
湯固本咸歸陶冶之中
　　　晚朝天下
齋忱夕奏㓗已而言教典夙遵𥙿民爲急敢
曰遽形於𥝠請幸期先及於生靈伏願昧谷
陽生景星光現帝憐赤子春回草木之寒天
轉洪鈞日借桑榆之暖
　　　二日早朝孤爽
昧爽朝元曦輪雨旦大明燭下淵鑒兼融念
誰憐遊魄之無歸欲自㧞迷津而莫可惟玄
科之有道此上帝之至仁伏願慧日乗晨靈
風造曉坎納戊離納已乃火降以水升乾資
始坤資生又天涵而地育
　　　午朝正薦
日瑞再中何造朝之喋喋天臨在上敢徼福
於冥冥重惟一門謝世之親誕啓十𢌞度人
之道玉文有證金簡無𥝠伏願錬質離明超
神旅進祖其𥙿後仰承玄省之宗女亦有仙
尚𨽻易遷之籍
　　　晚朝附薦
臣卜其夜仙貴度以垂文人有常言仁者存
乎愽愛眷道俗戚䟽之旣徃想精神魂魄以
何之一指虚無同歸清靜伏願慧光如月覺
性俱天幻身非身了取靈明之本無質生質
超然夜旦之常
　　　三日早朝教門
日射金門三覲紅雲之曉露陳玉座一干玄
造之春謭焉司教之在躬惕若隨時之爲義
閏楊相戒戰栗以言伏願遵晦而明依光不
昧真源承緒箕裘之學無遺新渥如綸冠褐
之宗益大
　　　午朝師門兼宫門
千年祖教嗣福地以奉祠大易人文列家人
之正位相關幽戚均乞平安朝接晝以云三
聽囘春而采録伏願天光日麗雲覆雷同綿
綿香火之隆恩覃自上秩秩本支之茂福在
其中
　　　晚朝祈嗣
久矣呼夭冀玄宗之有托凛焉終日何素志
之未孚想因先世之所招或者微躬之自召
將非塜訟其有詛盟適當朝謁之終輒敢敷
陳之告伏願列真肆赦洗萬罪以消屯九
氣妙凝接一陽而來復
　　　昊天正詞
天籍屢書有上世久盟之黄籙露忱宻奏兼
微臣自許之丹衷答貺愆期陳情俟命伏念
某少而失怙惕若投艱半生素志之未乎一
脉後憂之甚大親莫留而願在躬自省以心
知事㑹因循黙推源之有故神明森列豈責
報之所關茍爲又食斯言其將奚辭于罰千
愆並謝三欵一酬伏願曲宥無遺俯從允頼
帝當博愛漙成物以資生臣不敢言竊容心
而抱送知恩有日積善酬天
　　　三天詞
急乃籲天可食言而棄信吉焉卜日庸報貺
以修齋惠普及於顯幽鑒潜孚於微隱曲成
有在善應無違思以致祥誓廣行於隂徳賜
之如願敢自泯於良心
　　　東極詞
明科肇啓兼酬宿昔之言逝爽同升一拜維
新之命聖功不宰人道重開瑞光之假借非
𥝠生意之貫通無跡同胞同與各隨分以短
長自色自形初何心於造化
　　　后土南極北極九幽
帝留齋法救長夜之冥行臣撫愚𠂻答先時
之宿欵道存萬範恩到九泉惟濟死以及生
乃度幽而爲福伏願善無不溥咸升朱府之
髙願有必從少待洪鈞之轉



萃善録卷下
