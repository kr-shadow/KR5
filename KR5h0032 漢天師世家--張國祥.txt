#+TITLE: 漢天師世家--張國祥
#+DATE: 2016-06-11 12:27:27
#+SOURCE: github.com/kanripo/KR5h0032 master ba68b99d                
漢天師世家序壁一
嗣漢四十二代天師張眞人以世家一卷命
上清道士傅同虛徴濓序其首簡濓聞古者
名世諸臣史官必爲序其世系表次以傳所
以敦本始昭功伐也况於神明之胃理有不
可得闕者今所輯世家祖始於留文成侯而
其上則無聞焉濓因據氏族羣書補之復用
史法略載其相承之緒使一閱輒知大都而
其詳别見於左方云序曰張出自姬姓軒轅
子青陽氏第五子揮弓矢正始造弓矢張羅
以取禽獸主祀弧星世掌其職賜姓張氏周
宣王時有卿士張仲其後裔事𣈆爲大夫張
侯生老老生君巫君巫生趯趯生骼其孫曰
抑朔至三卿分𣈆張氏事韓韓相開地相韓
昭侯宣惠王襄王開地生平相釐王悼惠王
平生良字子房漢太傅留文成侯居沛之豐
邑生二子侍中辟疆及不疑不疑嗣侯生二
子典高典生默默生大司馬金金生陽陵公
千秋千秋字萬年萬年生嵩嵩生五子壯讃
彭睦述其後多以功烈著傳至於唐列爲安
定范陽太原南陽燉煌脩武上谷沛國梁國
榮陽平原京兆等四十三望族中出宰相凡
十七人高生通通生無妄無妄生里仁里仁
生皓皓生綱綱生桐栢眞人大順大順生漢
天師道陵是爲玄教之宗其傳緒悠長倍前
望族之盛論者弗察見留侯再世國除即意
其絶嗣殊不知流裔南北如斯之繁也道遠
字輔漢建武十年生於昊之天目山暨長博
習羣書從學者千餘人尋中直言極諫科拜
巴郡江州令棄官隱洛陽北邙山脩鍊形之
術章帝以博士徴不赴和帝即位召爲太傅
封冀侯亦不就乃杖策遊淮入鄱陽上龍虎
山合九天神丹訪西仙源獲制命五嶽攝召
萬靈及神虎秘文於壁魯洞俄徃嵩山石室
得黄帝九鼎書及其道成聞巴蜀沴氣爲人
害銳意入蜀初居陽平山遷鶴鳴山感玄元
老君屢授以經籙之法於是分形示化復立
二十四治增以四治以應二十八宿妖厲爲
之衰熄如發醎泉破鬼城之事甚多不能備
載永壽二年復遷渠亭山出三五斬邪雌雄
劒二陽平治都功印一授嗣天師衡使世世
相傳乃乘雲上昇壽一百二十又三云衡字
靈眞有長材詔徴黄門侍郞辤隱居陽平山
誓以忠孝導民君子謂其有繼宗開緒納俗
安善之功衡生系師魯字公祺益纘前人之
烈以道術教人自號師君其來學道者授以
道業已信號祭酒皆教以誠信不欺詐有病
者自首其過後設義倉置義米内其中任人
量腹取飽過取則有禍人歸者日益衆遂居
漢中詔授鎭民中郞將領漢寧太守其後歸
魏太祖拜鎭南將軍封閬中侯五子皆爲列
侯女歸太祖子彭祖魯卒追謚原侯生盛字
元宗魏太祖封都亭侯弗受始自漢中還龍
虎山遇三元日陞壇傳籙盛生昭成字道融
端坐石室虎豹逢之皆伏暨化去或見騎鶴
遊空中啓塚騐之惟冠履留耳昭成生樹晉
安帝召之不至樹生回回生逈逈生符符生
祥字麟伯隋洛陽尉能吐丹寘掌中光芒穿
室復吞之祥生通玄歲大疫以標植水中汲
飮者咸愈通玄生恒唐高宗問治國恒對曰
能無爲則天下治矣上嘉之恒生光光生慈
正慈正生士龍士龍忘玉印長安酒家一少
年盡力舉之不動明日士龍咲携去士龍生
應韶應韶生頥頥生士元字仲良瘠而多髯
居應天山四十年山多虎人莫敢謁焉每大
風雨遥見乘黑龍徃來諸峰間士元生脩脩
生諶諶生秉一字温甫目光如電夜能視物
嘗負劍行山澤間叱一老樹雷即震烈擊死
二巨蟒及小蛇百餘秉一生善善生季文五
代之季受其籙文者頗衆乃鑄鐵環券數萬
繼之季文生正隨宋大中祥符八年召見賜
號曰真靜先生後凡稱先生者皆賜號也吏
部尚書王欽若爲奏立授籙院正隨生澄素
先生乾曜乾曜生虚白先生嗣宗嗣宗生象
中字拱辰生三月能行五月能言七歲朝京
師賜以紫衣象中生葆光先生敦復敦復無
子從子葆眞先生景端嗣景端亦無子從弟
虚靖先生繼先嗣繼先字嘉聞五歲不能言
聞雞鳴忽失咲賦詩人異之崇寧初澥塩池
水隘置使者召見書鐵符投之怒雷磔蛟蛟
死水裔一日隨上入寢殿宫嬪競以扇求書
繼先以經語書之皆宻契其意中舉一握稽
首書曰保鎮國祚與天長存乃上所御者也
上奇之命禱雨三日乃止授太虚大夫不拜詔
江東漕臣即山中度地遷建上清觀改爲上
清正一宫從其學道者常數十百人靖康初
上復召時金人犯汴行至泗州天慶觀索紙
筆寫詩隱几而化葬於龜山之麓後十六年
西河薩守堅遊青城山相遇於峽口繼先以
書一封赤舄一隻令達嗣天師嗣天師家大
驚使人啓龜山之窆惟一舄存繼先無嗣以
象中之孫時脩嗣時脩曰吾從子也烏得後
之衆曰法絻所在孰得而辭乃從時脩生正
應先生守眞守眞在母胎歷十九月始産毗
陵有妖憑樹詔劾之一夜風雷㧞去復定江
濤衝决高宗賜以象簡寳劍清靜陰符二經
守眞生景淵景淵生慶仙張公洞有井甚深
慶仙戲折木葉擲之俄波濤騰湧有一老翁
從中出慶仙訶戒之而去慶仙無子從子觀
玅先生可大嗣可大守眞之曾孫其祖伯瑀
父天麟皆嘗攝教事鄱陽水漲壞民盧無數
袁提刑甫請可大治之殛死一大白蛇水遂
平又遇旱煌可大禜之雨作而煌殪勑授提
舉三山符籙兼御前諸宫觀教門公事主領
龍翔宫時當宋季元世祖聞其神異宻遣間
使訊之可大授以靈詮且謂使者曰善事爾
主後二十年當混一天下逮至元十三年果
驗可大生宗演字世傳長而穎異世祖平宋
憶其父言有徴應遣兵部郞中王世英刑部
郞中蕭郁齎詔召之賜玉冠玉圭授以演道
靈應冲和眞人之號仍給三品銀印令主江
南道教事俾自出牒度人爲道士宗演生與
棣字國華世祖時宣授體玄弘道廣教真人
賞賚優渥竟卒於京師與棣無子弟與材嗣
與材字國梁元貞初入見大明殿制授太素
凝神廣道大眞人大德二年海鹽鹽官兩州
潮水大作沙岸百里蝕齧殆盡延及州城下
與材投鐵符於水符躍出者三雷電晦冥殲
恠物魚首龜身其長丈餘隄復故常五年冬
無雪上曰冬無雪民間得無有災害乎與材
爲建壇禱之是夜雪下盈尺上大喜命近臣
賜酒曰卿能感通神明一至此耶八年録平
潮功加授正一教主兼主領三山符籙給以
銀印視二品九年崇明州海隄崩俾弟子持
符徃勅之民夢有神填海者遂安至大初加
賜寳冠金服制授金紫光禄大夫封留國公
給以銀印視一品與材生太玄子嗣成其道
行顯著褒賜於朝者不减父風嗣成卒弟嗣
德嗣嗣德卒子正言嗣正言卒太玄之子正
常嗣字仲紀即今天師
國朝六覲京師洪武初制授正一嗣教護國
闡祖通誠崇道弘德大眞人領道教事給以
銀印視二品
賜白金及金襴法衣贈其父大玄弘化明誠
崇道大眞人母胡氏封恭惠慈順淑靜玄君
復
寵以褒文稱其瞳樞電轉法貌昂然時以爲
榮盖應代相傳以眼圓而鉅者爲玄應故
上因及之云濂聞文成侯年少時學禮准揚
東謁蒼海君蒼海君先儒學士以爲海神是
也後又見異人黄石公下邳圯上則其未達
之際固己能交通於神明至其晩年名遂功
成乃欲辟穀從赤松子逰實其初志非曰托
之以自逃也故其九傳至漢天師感慕興起
學輕舉延年之術祓除陰慝一以善道化民
而嗣師系師繼之脩其業而弗墜惟恐有人
橫遭夭闕者當漢之季天下雲擾惟巴蜀之
間民生晏然行者不褁糧居者不捍關官府
賴以成治如此者垂三十年其功之及物可
謂侈矣宜其世有令人出禆至化奚□□諸
侯之國天之報施不亦彰明者哉或者專歸
於名山神氣之所秀結故能演迤盛大如斯
其論亦淺矣嗚呼文成侯子孫南北在在有
之其以功烈顯著者小則光法從大則至宰
輔非不光明俊偉也曾未幾何降爲皂隸者
有不免焉其視玄裔相仍歷千二百有餘歲
而未已者爲何如盖必有其道矣嗣是而興
者尚知朂哉尚知朂哉
洪武九年正月十五日
翰林侍講學士中順大夫知
制詰同脩
國史兼
太子賛善大夫金藥宋濂撰
序二
武王克商封國八百考之於史厥後可徴者
可以指數也卓然不泯其世惟宋魯齊晉吴
楚燕趙陳杞管蔡而已若其宗祀與周並傳
又惟燕齊而已漢初之豪傑並起從高帝驅
馳於中原天下旣定高帝裂地以封之大者
王小者侯凡百有餘人訖於孝武後之元年
僅五六十年克有終者十無八九矣孝宣録
其子孫多出傭保之中降及孝成不絶如綫
烏在其爲黄河如帶泰山如礪國以永存及
苗裔也由是觀之系緒悠長莫若孔子其次
莫若漢天師孔子以卒之又明年即其故宅
爲廟祀之至唐武德而國子監有廟至開元
而郡邑有廟天下通祀之常以宗子一人襲
封爵奉祭祀在漢曰褒成候在宋曰衍聖公
至今遵之焉其支庶在曲阜及散處四方者
偉然以科目自致仕宦通顯功業表表當世
者代不乏漢天師系出留文成侯文成則軒
轅氏第五子揮之後也由揮若千傳至文成
侯由文成侯九傳至漢天師由漢天師到于
今千二百有餘歲而傳世四十有三肖子喆
孫輝連響接咸克濟美以光裕於前有國者
罔不崇尚而褒異之神明之冑繩繩乎其未
有紀極張氏與孔氏豈不差似哉何彼之泯
滅無聞者衆而此之世彌久而益振也則其
故有不可不知者矣蓋自周衰王者不作諸
侯暴横桀驚之徒鼓其虐以毒天下民用顛
隮甚於洚水之害賴孔子出脩儒術以達王
道撥亂世而反之正始獲胥匡以生又以治
天下之大經大法筆之爲書乘式百代天以
之而道明地以之而理察人以之而極立三
才旣奠萬化乃成詩書仁義之澤天地相爲
終始則其祚胤之昌大所謂盛德百世祀者
也何獨漢天師而異是乎漢天師與孔子雖
道不同然其制鍊形魄品配陰陽斟酌元化
交通神明捍大災禦大患之爲務妖孽由之
而不作疵癘由之而不生疾苦由之而安全
夭闕者由之而壽考其於斯世斯民亦可謂
有大造矣天之封培其後俾食其德固自報
施之理殆亦曰張氏之門善繼善述世有其
人則雖天災流行無世無之又何患焉斯民
也冋永有依怙哉繼今而起者思祖宗之積
累如彼上天之屬望如此毅然以匹休對揚
自任則大書特書又將什百於此矣其世家
一卷四十二代天師制授正一嗣教護國闡
祖通誠崇道弘德大眞人命其徒剏造之故
翰林承旨宋先生濂序之今天師無爲子謂
行之也遠由言之也文脩飭潤色之將摹刻
傳於世不鄙伯衡使爲後序觀無爲子注意
此編其於紹隆前烈以世其家遺餘力乎此
其所以蒙
一人之眷副四衆之望而克增玄教於九鼎
之重者與伯衡誠不敢自附宋先生之後然
雅故於無爲子非一日是用忘其僣而以此
爲序
洪武庚午五月丙申前史官眉山蘇伯衡撰
序三
曩予栖玄崖夢老子與之譚道竊有感於赤
松之遊而不知嗣教者奚若兹予之金陵帆
瀉匡廬之下倏爾張眞人舟且近晩泊相揖
驩若夙結己出漢天師世家一帙視予且曰
願子一言以焜燿我先世也不佞受而讀之
歎曰宋太史之筆不朽則又奚益焉無已則
聞天地之道貞夫一者也雖晦蝕崩竭其或
然之數不可必而清寧者未嘗毁大上得此
以主張道教正一眞人得此益衍大上之緒
故靈氣託於後之人而神妙用歷千百餘年
握玄化如一日夫誰測其所以然若曰符籙
可制鬼神禦災患靖妖氛有功於國家天使
之昌其世也倘其然邪抑其餘焉耳矣張心
湛君之光昭先業也其契於眞一可想異日
有王子吹簫而過龍山也則以予夢老子之
譚証之張君得母意乎張君曰敢不世守子
之言行且瞻紫氣於龍山之巓矣
賜進士出身三部尚書郞兩奉
詔起青原駱洞主人王德新撰
序四
方今寓内譚世家者疇弗以孔氏稱最等而
而論之漢天師殆孔氏埒何者夫漢天師道
陵者留文成侯苗裔也文成侯授書黄石辟
穀而侣赤松遊所爲濬道教之源蓋有其自
歷五代道陵祖師興藴太上之心學發造化
之玄機脩真龍虎直以道德爲宗神明爲母
清靜爲師太和爲友叱咤風雲步三台而斡
旋宇宙吸呼霆電仗星劎而蕩滌氛塵興於
漢弗止於漢歷唐宋以逮我
明封詰之錫代炳蔚焉號尊正一爵等公侯
而嫓美之微直師祖一世之榮哉迄今五十
世由萬萬世而道化之流衍子孫駸駸乎其
不冺則所謂世家非耶不庶幾哉孔氏垺耶
或者以運符章役鬼神輒舉而𡚖之幻妄噫
斯淺之乎觀天師者也詎知其食六氣而丹
成白石涵三極而道會玄元固有先天地之
始不知其所繇始後天地之終不知其所繇
終奚啻世家之足云偉也竒逰勝境獲天師
世家書可無譛焉以揚其盛是故爲之序
萬曆丁酉春仲月
賜進士出身侍經
筵雲南道監察御史豫章喻文偉撰
序五
漢天師旣傳國累世歷唐宋入
明復世掌道教被天下然而釋之傾儒之詆
徃徃而是夫我
高皇帝神武庸詎詭於春秋大一統之㫖顧
追爲二十天師貰録其嗣褒顯之遡漢迄于
今盖其盛𢆻與孔氏相終始斯固不可以智
力誣哉世未有千百禩而未定者也猥以符
籙役鬼神當之而止鬼神故惝怳無羈欻乎
其有而無也似而非也厥有光景風輒引去
執之皆鬼神不執之皆道故謂符籙不足役
鬼神妄也然夫人而能符籙也符籙盛於寇
謙之杜光庭而不再世也天師之歷五十代
昌其究無極其大道綿邈要自有不可知者
在不然雖漢高唐文之烈今其裔有可考者
乎故玄光辯惑諭李膺蜀記之妄詆不足玷
輔漢化胡經不足尊伯陽皆妄也吾直以其
世系之盛能與仲尼聖冑埒豈偶然耶天師
世家一帙洪武中四十二代天師徴序于金
藥宋太史先生次其事大都甚悉越二百餘
年而五十代天師識予京邸一見驩甚已而
入
覲道吴門輒過予蓋彬彬儒雅有道忽千里
馳書徴序其帙盖洪武迄嘉靖凡八代事迹
予老而好道篤然不敢黨而攻𠍶釋夫三教
詎非同歸者哉
萬曆癸巳秋昊郡周天球述






漢天師世家序卷之一







漢天師世家卷之二壁二
賜進士通議大夫工部左侍郎安仁張鉞校
　天師世傳引
天師之號見於素問莊子盖謂有道者之極
稱老聃子言道德於周祖天師倡正一教於
漢而張氏號天師者今四十八代矣傳代歷
歷何其詳哉千五百年盛衰相因廢興相尋
未有如張氏一姓之獨靈長也豈非萃山川
之秀合天人之玅而克然哉垂裕後昆吾莫
知其己矣
祖天師諱道陵字輔漢沛豐邑人也九世祖
良逰下邳圯上黄石公授之以書後從漢高
祖取天下以功封留侯語帝曰臣願棄人間
事從赤松子逰卒謚文成侯嗣侯子不疑不
疑子高高子通通子無妄無妄子里仁里仁
子皓皓子綱綱子大順是爲桐栢眞人天師
父也母夢神人自北斗魁星中降至地長丈
餘衣繡衣授以香草曰蘅薇也旣覺衣服居
室皆有異香經月不散感而有娠漢建武十
年正月十五夜生於吴之天目山黄雲覆室
紫氣盈庭室光如晝昔之香氣復聞身長九
尺二寸龐眉廣顙朱頂緑睛隆準方頥目三
角美髭髯垂手過膝龍踞虎步望之儼然七
歳讀老子書即了其義於天文地理圖書讖
緯之祕咸貫通焉以及墳典所覽無遺從學
者千餘人天目山南三十里西北八十里皆
有講誦之堂臨安神山觀餘杭通仙觀即其
地也後自浙踰准涉河洛入蜀山得鍊形合
氣之書辟穀少寐永平二年二十五歳以直
言極諫科中之拜江州令謝官歸洛陽北邙
山脩煉三年有白虎銜符至座隅建初五年
章帝徴不起永元初和帝徴爲太傅冀縣侯
三詎不就逰淮居桐栢太平山獨與弟子王
長從准入鄱陽登樂平雩子峰山神拜於道
願受驅策命廟食峰下煉丹其間山神知覺
而雙鶴導其出入遂棄其地泝流入雲錦山
煉九天神丹丹成而龍虎見山因以名時年
六十餘餌之益壯有神人自稱趙公眀從黑
虎詣前曰願永護丹扃暨訪西仙源得制命
五嶽檄召萬靈及神虎秘文於壁魯洞復徃
嵩山石室得三皇内文黄帝九鼎丹書及太
清丹經乃曰昔禹平水土益焚山澤功垂萬
世今地道失寧妖厲不戒吾徒無益道功未
立聞巴蜀沴氣爲災當徃除之初居陽平山
感太上授以經籙之法次登西城山築壇墠
以降五帝或告曰西城白虎神飲人血以人
爲祭召而戒之梓州産大蛇鳴則山谷震嘘
氣數里中者輒死誅之復居葛璝山秦中昌
利隸上湧泉眞多北平稠稉渠亭諸山脩九
真之法得出入水火之玅及養神輕身之術
還鶴鳴山漢安元年壬午上元感太上垂車
駕五白龍降謂曰吾昔爲尹喜說經今命汝
溥度含靈吾當於此建立二十四治分命仙
曹主掌世人罪福死生今經多劫職司六天
稽覈血食鬼神率據其所人鬼不分汝其復
治之今授汝三五都功諸品經籙次授三五
斬邪雌雄劎玉印魚鬛衣二儀交泰冠通天
玉簡千日後會閬苑天師拜謝漢安二年七
月一日登青城山山有鬼城鬼市鬼衆分爲
八部日爲民害各有鬼帥領之及至鬼帥率
其屬迎敵天師以丹筆書空鬼衆立仆招之
復起或反風而火焚或揭日而霧散限以泰
山壓以巨石鬼物哀號乞命請受約束遂命
俱會於青城黄帝壇下使人處陽明鬼處幽
暗誓曰自今已徃天地交日月合汝若復岀
吾必誅汝立二十四治增置四治以應二十
八宿正氣下通以六十甲子生人分屬各治
每治立仙官陰官及祭酒之曹分統之其誠
敬忠孝積功行者仙官録其善其悖逆奸貪
恣肆狼戾者陰官紀其罪由是善惡之報捷
如影響使蜀民向化定三十六靖廬七十二
福地三百六十名山品秧各置神司之還雲
臺謂弟子王長陽山有白氣彼妖也徃治之
道逢十二神女因問鹹泉伺在曰前有大湫
毒龍伏其中以符投之妖舍湫而去旋涸挿
劍其下成鹽井神女各獻玉環一枚願奉符
箒天師以十二環合而爲一投於井中曰孰
能得環者如所請衆女爭下取環天師遂掩
而誓曰永爲井神毋爲民害有獵者逢於道
戒以勿殺授以煑鹽之法民收其利即地剏
天師廟號清河府君之祠至今崇奉祈禱不
絶過宋江察江中有妖篆石爲函以錮之妖
乃絶居主簿山神人夜獻玉壁居本竹山衆
眞降授靈寳經居蒙秦山遷渠亭山至雲臺
山見絶壑中桃熟謂弟子曰孰能下取趙昇
下取以獻天師亦投下昇長繼赴遂以神丹
及諸經玄秘授昇長居漓沅山爲說經臺居
鹿堂山煉九轉神丹居平盖山合九華大藥
至成都地湧玉局考子復降說諸經要永壽
二年逰渠亭山奉太上玉册勑命爲六合無
窮高明大帝旣而太上勑爲第六代道之外
孫而東海小童君爲保舉師太上爲度師封
道陵爲天師授三百人惟三人係代行治張
申王昇李忠也乃以經籙印劎付子𢖍戒之
曰吾遇太上親傳至道此文總領三五步罡
正一樞要世世一子紹吾之位非吾家宗親
子孫不傳是日以丹付長昇分餌於雲臺峰
與夫人雍氏乘雲上昇在人間者一百二十
三歳王長趙昇侍焉女文姬文光賢姬芳芝
皆得道上昇天寳七年詔後漢天師張道陵
册贈太師唐中和四年封三天扶教大法師
宋紹寧加號三天扶教輔元大法師唐玄宗
皇帝賛曰邈彼炎漢天圖中闕萬彙消殘三
靈蕩越惟師應運神威迅𤼵躬侍玄元親傳
秘訣妖毒雲驅崇山劎裂大布聲教全清壘
孽一振無爲永光有截鸞鶴斯邁丹青是設
玉相真儀傳芳不歇又賛云邈矣真仙孤高
峻節氣貫穹冥玄元示訣落落神儀亭亭皓
月誅邪斬精魅驅鬼徹漢代盟威流傳不絶
唐肅宗皇帝賛曰德自清虛聖教之實或隱
或顯是樸是質靜處瓊臺焚香玉室道心不
二是爲正一宋徽宗皇帝封真君玉册文曰
維大觀二年歲戊子十月丁丑朔十有六日
壬辰皇帝御名謹再拜言曰惟道無方待人
而行行惟物役資人而成若昔至真以道興
世功被萬物則爲神明務稱其休夫何敢不
崇恭惟漢天師正一眞人三天扶教輔元大
法師體妙闡玄有大利於天下劉氏之季厥
跡懋焉遂挾光景上超人羣秋籙真圖系傳
於後弭除災孽𢷤禦不祥陰隲下民旣乆弭
著不有徽稱何以極報典揚嘉惠謹遣朝奉
大夫知信州軍事劉晏上尊號曰正一靖應
真君夫道藏於幽顯於眀功施於速著於近
匪我能然惟常弗息尚鑒觀兹益行其餘祐
我邦家延及我民懋昭無疆之休俾嗣永世
宋理宗皇帝制曰道家以清淨無爲爲宗篆
籙丹竈吐納醮祭乃其法之祖而崇信者篤
得非誘人以悔過趨善固名教治道之一助
歟三天扶教輔元大師正一靖應真君受命
璇穹降生漢代脩真煉行乘雲上昇二十四
治及青城擲筆誓鬼三嵎化地作鹹泉靈迹
在蜀不可誣也上饒龍虎山相傳爲眞君故
棲玉印寳劍奕世授傳乃者京畿暵旱潮汐
衝决懇祈響富實繁陰祐儒者諱言恠執古
史一語過加詆訾是不知常善救人故無棄
人與吾所謂惻隱之心仁之端奚以異乎其
因舊稱加以美謚猋游無間尚克欽承可封
三天扶教輔元大法師正一靖應顯佑真君
元成宗皇帝制曰我國家以至仁上德崇奬
不忘祖天師之遺烈靈風紀録具在若稽古
典特畀加名三天扶教輔元大法師正一靜
應顯佑眞君煉氣成眞除邪輔正羽儀凡世
歷年千二百餘印劎單傳距今三十七代嗣
孫與棣克承正法宗師留孫增潤先猷道雖
本於無爲德莫厚於追遠因時而顯記昔所
聞夫授經於漢永壽之初當乙未之正月加
謚於今元貞之歲又甲子之同符似有數存
尚祈世濟可加封正一冲玄神化靜應顯佑
真君是爲天師一代
二代嗣師諱衡字靈眞精脩至道不與世接
被徴爲黄門侍郞不就永壽二年龔教居陽
平山歲以經籙授弟子克彰正一之道言約
理朗聞者有感漢元和己未年正月以印劍
付子魯曰汝祖以天地爲心生靈爲念誠敬
忠孝爲本周行天下除妖孽之爲民害者是
以親遇聖師建立大教嗣吾教者非誠無以
得道非敬無以立德非忠無以事君非孝無
以事親汝其遞相傳授世承人倫世遵成訓
於是率諸弟子拜曰祖師志願弘博因家立
教永世爲宗縁與道符身爲法嗣承先啓後
厥任爲難敢不祗勤用弘玄化言畢與妻盧
氏於陽平山白日上昇大元至大元年武宗
皇帝制曰盖聞古先哲王莫不以清靜寧民
爲本公孫有大隗之訪陶唐有汾水之徃所
以博求至理在囿天下也朕甚慕之天師正
一之教其幾是乎今有司以嗣師位號爲請
惟師嗣守道器遺榮冲引尚安事名然繼宗
開緒納俗安善之迹不可不表也宜有顯稱
以致遐仰可贈正一嗣師太清演教玅道真
君
三代系師諱魯字公祺嗣師長子也少膺祖
訓時漢祚日凌中州板蕩鄉上震動嘗募義
以保障以道訓人從之益衆來學者教以誠
敬不欺有疾者令自首其過立祭酒痊可循
者使佩經籙率之趍善久皆自化時詔授典
農校尉安民中郞將領漢安太守鎦焉克蜀
有不臣之心請天師爲督義司馬遂避名漢
中積栗巨萬詔命爲漢中南鄭二郡太守未
幾秦兵雍兵亂衆欲以天師王漢中力拒之
乃已魏兵又迫乃封府庫而退居南山魏太
祖引兵入南鄭見府庫充實非有惡意甚嘉
之卑辭遣使慰諭拜爲梁益二州刺使封鎮
南將軍關内侯食邑三萬户固辭不受謂使
者曰吾修道士也世慕冲舉裂上之封非所
願也請還印綬一日召嗣子盛以經籙劍印
授之曰龍虎山祖師玄壇在焉其地天星照
應地氣冲凝神人所都丹竈祕文藏諸岩洞
汝宜徃宣吾化脩煉累功遂於北斗峰上昇
弟衛字公則爲昭義將軍棄官學道白日冲
舉弟傀字公仁廕封爲南郡太守加附馬都
尉棄官學道白日冲舉子五人閻圃等皆侯
俱不受元成宗皇帝制曰朕惟道之大原出
於天而成之在人有漢天師之緒遠矣匪其
子孫善繼善承不怠益大孰濟登兹是以代
有異人出禆治化朕旣加號於嗣師而系師
景行焯靈昭於簡册玅於自㧞功成不居經
不云乎上德不德是以有德可贈正一系師
太清昭化廣德真君
四代天師諱盛字元宗系師三子也初居南
鄭克志精脩父命嗣教魏世祖封奉車部尉
散騎侍郞加都亭侯不受携劍印經籙自漢
中還鄱陽入龍虎山得祖天師玄壇及丹竈
故址即其地爲居以三元日自登壇傳籙以
授四方學道之士動千餘人自是闡爲科範
率以爲常以劍印付子昭成旣以示化不踰
年復於廣西賀州爲廣王設法當謂人曰西
蜀鶴鳴東吴龍虎功行旣成𠕂遊南土元至
正元年贈清微顯教弘德真君
五代天師諱昭成字道融元宗長子少學道
不懈每端坐一室中出神數百里虎豹逢之
皆伏壽一百一十九歲而化面色如生墓生
靈芝百本或見白鶴徃來及啓棺視之惟冠
履存焉元至正十三年贈清㣲廣教弘道真
君
六代天師諱樹字德馨博通儒書安帝累徴
不起嘗逰鄱湖月夜一老翁登舟進曰聞師
家以仙道立教願拜下風而無階可進今者
不意仙蹤遠駐近津獲挹光儀乞示藴奧以
啓昏愚遂告曰昔者得道之士皆由皈戒而
入然質心於戒莫若質戒於心則萬法皆空
一真常存翁知之乎遂起謝而去從者或見
異光水天一色不知翁之所在天師笑曰此
龍伯也水族是掌大道未聞故來有請居山
時多神異之跡年一百餘歳尸解而去元至
正十三年贈清微弘教玄妙真君
七代天師諱回字仲昌初能言即問道是何
物衆不能答慨然失笑而嘆五歲欲傳經籙
父曰且讀儒書對曰祖書不讀讀他書何爲
十歲嗣教能辟穀日行數百里後入青城山
不知所終元至正十三年贈玉清輔教弘濟
真君
八代天師諱逈字彦超幼得道丰姿俊美德
量天成至誠存化請禱者無貴賤皆不吝輒
有神應魏太祖嘗召赴闕問道年九十解化
之日異香滿室經月不散元至正十三年贈
玉清應化冲靜真君
九代天師諱符字德信端肅明達凡經傳子
史過目成誦經籙猶顯於時四方仰之壽九
十三而化元至正十三年贈玉清賛化崇妙
真君
十代天師諱子祥字麟伯仕隋爲洛陽尉棄
官襲教服食精煉能吐丹置掌中光芒出户
尋復嚥之嘗遊河洛登嵩山中峰石室樂其
幽勝時夜忽聞兵騎聲有二神吏謁曰東嶽
主者道過謁天師主者曰昔會聖師於青城
今四百餘載自魏晉以來亂離已久生靈受
害罪業牽纏無由解脫今嶽司有幸重遇聖
師願乞廣宣符籙庶俾超化言訖辭去天師
還山分遣弟子宣化四方以積玄功壽一百
二十歲而化元至正十三年贈上青玄妙大
虚真君
十一代天師諱通玄字仲達天性靜默常獨
坐一室非時不出雖左右人亦常罕見歳大
疫以標植水中汲飲者皆愈有持帛來謝卻
之曰吾祖以濟人安可受謝乞符者雲集受
經籙者益衆年九十七而化元至正十三年
贈上清玄應冲和真君
十二代天師諱恒字德潤經史過目悉不忘
唐高宗遣使召至問以治國安民之道對曰
能無爲則天下治矣上嘉之尤善幻術自言
吾神仙中之狡獪者一日自闕潜歸嘆曰吾
幾落世網學道於家嘗推甕於室中對妻子
茹葷飲酒夜發甕皆在瓮中經日不壞年九
十八而化元至正十三年贈上清玄德太和
真君
十三代天師諱光字德紹勵志於道脩煉居
石室中垂三十年及襲教乃還家傳授經籙
居常蔬食後能辟穀壽一百四歲而化元至
正十三年贈太玄至德廣妙真君幼子名梧
字君明自幼修煉能辟穀飛行徃來不知所
終
十四代天師諱慈正字子明智慧明敏常以
易道教人從者雲集每有餘貲即賑貧乏棄
妻脩道山中登聖井山結庵獨處每歲三元
日傳經籙則出山朝廷累徴不起後百餘歲
化空中聞仙樂聲下迎今聖井號徴君山溪
號徴君坑元至正十三年贈太玄上德紫虚
真君
十五代天師諱高字士龍姿宇超曠好酒縱
飲一石不醉唐玄宗召見命即京師置壇傳
籙頒賜金帛免租稅册封漢祖天師號肅宗
降香幣建醮於山中賜宸翰以賛天師像嘗
忘玉印長安酒家有少年力舉之不能動明
日天師至笑而携去年九十三化元至正十
三年贈太玄崇德玄化真君
十六代天師諱應韶字治鳯襲教後授其子
以劍印隱居山南龍鬚井上躬耕自娱每據
石吹鐵笛井上聲聞數里一日懸𥴦井上端
坐而化葬井傍今有仙人墓竈構樹門在焉
所耕之地號黃沙坑元至正十三年贈洞虚
演道冲素真君
十七代天師諱順字中孚至孝母疾經旬月
不解帶每謂人曰人不忠孝而欲學道希仙
是舍舟楫而涉大川也初任貴水尉棄官襲
教携妻子結茅山中以居壽八十七而化元
至正十三年贈洞虚闡教孚佑真君
十八代天師諱士元字仲良瘠而多髯居應
天山四十年山多虎人莫敢謁惟三元日則
下山傳籙每大風雨或見其玄冠乘黑虎徃
來諸峰間知其爲天師也今山南有丹舍山
北有繙經石黑龍井碧蓮池皆其遺跡年九
十二歲元至正十三年贈洞虚明道賛運真
君
十九代天師諱脩字德真性淳樸躬耕於野
以疾告者篆木葉治之即愈凡傳符籙有得
隨以施人江西大賈劉遷者嘗受符籙一日
死於金陵二日復甦言爲冥司所攝道遇仙
吏曰常受法籙死期雖至可復延二紀遂入
山中爲弟子一日天師集諸弟子曰吾某日
當化至日沐浴更衣端坐而化年八十五歲
元至正十三年贈冲玄翊化昭慶真君
二十代天師諱諶字子堅唐會昌辛酉武宗
召見賜傳籙壇宇額曰真仙觀將命官辭歸
不受咸通中懿宗命建金籙大醮賜金吊還
山一日大醉而化年一百餘歲元至正十三
年贈冲玄洞眞孚德真君
二十一代天師諱秉一字温甫母嘗晝寢夢
神人履金龜下降覺而有娠十有五月而生
旣長目光如電夜能視物常負劍行山澤開
叱一老樹雷即震裂打死二巨蟒小蛇百餘
南唐齊王夢墮井中有道士碧眼長髯衣絳
衣掖出之占曰此漢天師也遂即龍虎山建
祠宇賜水田天師將化曰吾去矣須地震乃
殮已而果震七日乃殮體温如玉壽九十二
元至正十三年贈守玄紫極昭化真君
二十二代天師諱善字元長幼不茹葷稍長
遍遊名山三十餘年始還淵默内脩不與物
接壽八十七元至正十三年贈清虚崇應孚
惠真君
二十三代天師諱季文字仲珪五代之季人
受其經籙甚衆乃鑄鐵環券繼之宋初鐵券
籙尤盛壽八十七元至正十三年贈清虚妙
道輔國真君
二十四代天師諱正隨字寳神性質真敦朴
不與俗接宋大中祥符八年乙卯召至吏部
尚書王欽若爲奏立授籙院并奉勑改眞仙
觀爲上清觀年八十七歳而終宋真宗皇帝
制曰朕嗣守宗祧欽崇天道荷乾坤之瑞應
闡河洛之珍符思與至人共叅妙道爾祖得
靈詮於金闕垂法統於後昆汝爲嫡孫紹承
異學兹啓先天之秘以誘後覺之民惟帝鑒
觀躋世仁壽肆頒徽號益衍玄猷賜號真靜
先生元至正十三年贈清虚廣教妙濟真君
二十五代天師諱乾曜字元光端靜寡言篤
志内脩宋天聖八年仁宗召赴闕間以冲舉
之事對曰此非可以輔政教也陛下苟能返
之朴行以簡易則天下和平矣奚事冲舉哉
上嘉之賜號澄素先生上又問卿有幾子對
曰長子傳道次業儒遂以次子見素爲將作
監主簿見素雖仕而志尤慕道以衛尉守丞
休官隱居鄱陽東湖至今子孫家焉天師年
八十五而化瘞劍仁福鄉樟埠曹家源宋仁
宗皇帝制曰朕嗣服歷年潜心至道若稽黄
帝之爲君也所以養人民官陰陽而成無爲
之治者則有廣成子在崆峒之上不憚膝行
順下風而問焉爲民故也爾不遠千里至輦
下一言悟朕得養生治民之要可無徽稱以
示旌異尚弘神化用副招延罔俾廣成專美
前古賜號澄素先生元至正十三年贈崇玄
普濟湛寂真君
二十六代天師諱嗣宗字榮祖生而左手有
印文及龔教神異具著至和二年己未宋仁
宗召赴闕祈禱有應奉勑遷上清觀於山之
陽年七十八貌若童顔賜號虚白先生八十
一而化瘞劍醹口寨宋仁宗皇帝制曰柴望
秩宗乃禱祠之肇啓行宫藏事非巫史之可
儕苟誠意之旁通亦治世之所賴漢天師二
十六代孫張嗣宗紹承家學綽有祖風比露
剡以箋天旋彌災而爲福非道心精一至誠
感神能若是耶虚空生白吉祥止止惟爾有
焉賜號虚白先生元至正十三年贈崇真普
化妙悟真君
二十七代天師諱象中字拱宸生三月能行
五月能言七歳召赴闕賜紫衣命嗣教賜坐
問道大稱㫖上賜宸翰後歸徴君山梧竹塘
結盧以居得道冲舉有七星墩白鶴塢存焉
元至正十三年贈崇真通惠紫玄真君
二十八代天師諱敦復字延之學識天成聲
如洪鐘士林仰之宋熙寧間神宗召赴闕命
醮於内殿賜號葆光先生年五十三而化瘞
劍鄧家塢宋神宗皇帝制曰朕荷后皇眷顧
之休藉祖宗盈成之業海宇寧謐民物阜康
思弘清淨之風共樂無爲之治漢天師二十
八代孫張敦復世傳祖印早悟真詮惜遽返
於丹丘遂莫前於宣室宜申簡册以賁烟霞
賜號葆光先生元至正十三年贈太極無爲
演道真君



漢天師世家卷之二










漢天師世家卷之三壁三
二十九代天師諱景端字子仁敦復之從子
也性恬澹絶嗜慾不與物兢篤志玄學大觀
二年贈葆真先生年五十二歳而化宋徽宗
皇帝制曰朕惟禦災捍患祀典所先崇德報
功聖人所尚乃者虚靖先生張繼先靖鹽池
之妖氛藏金庭之醮奏如響斯答厥功甚懋
推其本原蓋有家學而汝名號之稱朕甚慊
焉特贈葆真先生元至正十三年贈太極清
虚慈妙真君
三十代天師諱繼先字嘉聞又字道正號翛
然子二十七代天師之曾孫祖敦信父處仁
仕宋知臨川縣宋元祐七年壬申十月二十
日生於蒙谷庵五歳不言一日聞雞鳴忽笑
賦詩曰靈鷄有五德冠距不離身五更張大
口喚醒夢中人翌日宴坐碧蓮花上人皆稱
異爲真仙今浴仙觀有池存焉九歲嗣教崇
寧二年澥州奏鹽池水溢上以問道十徐神
翁對曰蛟𧕏爲害宜宣張天師命有司聘之
明年赴闕召見間曰卿居龍虎山曾見龍虎
否對曰居山虎則常見今日方覩龍顔上悅
令作符進上覽笑曰靈從伺來對曰神之所
寓靈自從之上問能書否對曰臣嘗書道德
經遂取進上間脩丹之術若何對曰此野人
事也非人主所宜嗜陛下清靜無爲同夫堯
舜足矣上悅侍入寢殿宫人競以扇求書以
經語書之皆宻契其意中舉一握稽首書曰
保鎮國祚與天長存乃上之所御也賜宴而
出十二月望日召見上曰澥池水溢民罹其
害故召卿治之命下即書鐵符令弟子祝永
佑同中官投澥池岸圯處踰頃雷電晝晦有
蚊𧕏磔死水裔上問卿向治蚊𧕏用何將還
可見否曰臣所役者關羽當召至即握劍召
於殿左羽隨見上驚擲崇寧錢與之曰以封
汝世因祀爲崇寧真君明年三月奏鹽課復
常五月召見賜坐問道法同異對曰道本無
爲而無不爲體即道也用即法也體用一源
本無同異若一者不立二者强名何同異之
有上曰然若有同異便與言爲三矣囚進天
心盪兇諸雷法上親祀之七月建壇傳授經
籙演法講說道妙叅禮者雲集皆領悟而去
上御天祥殿從容問道及時政對曰元祐諸
臣皆負天下重望乞聖度從容悚然曰朕何
所不容對曰陛下弘建皇極無偏無黨以天
下蒼生爲念幸甚力乞還山上奬諭許之贈
金帛皆不受命近臣具禮餞於國門四年復
召建醮内廷因宻奏赤馬紅羊之兆請脩德
宋徽宗皇帝制曰勑漢天師三十代孫張繼
先天師在漢玄功著聞汝爲裔孫不替遠業
傳龔祖法符水有功虚靖恬利道行高潔宜
加顯錫昭尚真風賜號虚靖先生賜金鑄老
君及漢天師像屢乞還不許問何所欲對曰
臣所欲上清觀弊陋偏僻衆欲遷而新之力
所未能命江東漕臣即山中度地遷建賜田
以食其衆復立庵於山之北爲天師脩煉之
所御書靖通庵額賜之有亭曰翛然并建靈
寳雲錦真懿三觀改祖師祠爲演法觀奉玉
册上祖師號封爲真君十二月還山凡父兄
皆賜爵有差四方學者率數千百人大觀丁
亥上遣使命醮於山中且召赴闕時徐神翁
同館居無何神翁曰世事悠悠不如歸休對
曰歸則便歸何思伺慮神翁遽坐而逝端陽
召見宫中若有妖卿當祛之對曰聞邪不干
正妖不勝德陛下脩德妖必自息内侍奏仁
濟亭果有妖俄頃妖憑一少年以手抱頭泣
拜天師曰汝心自昧墮在迷途返爾本形汝
宜速化乃收泣仆地久之遂甦上復命以大
甕數十貯水京畿取符投水中以飲有疾者
凡飲者皆愈上遣使問道要且言神仙可學
不死可致乃作大道歌授使以進歲大旱命
禱之雨三日授大虚大夫辭不受御製詩以
賜大觀二年還山賜金帛力辭曰巨一野褐
爾得以無用公卿祖送塞道揖别曰聚散本
常理出處無定期浮生倏忽諸公勉之還山
與弟子曰江湘入蜀有二十八治义之自秦
川還山即西源築庵居之扁曰渾淪沂陽瓊
林臺北有爲愛西源好絶句五首時石自方
從鄱陽來與之游一日語以死生之變自方
曰吾得全於天不知好生不知惡死奈何得
以死哉答曰不然爾謂得全於天天復得全
於何真宰不明性識交熾一真獨露萬劫皆
空則天亦無所全自方有省政和二年遣使
復召以疾辭俾弟子王道堅奉謝以脩德彌
災爲告勑改上清觀爲宫授道堅爲太素大
夫凝神殿校籍命預禳國難遂還旴江王文
卿皆以道術同顯於朝旣還山亦常徃還由
是日曠逸自怡或風晨月夕窮幽極險徙倚
歌咏每有自得一日題翛然亭壁曰赤帝御
龍行未伏姮娥分月入深山人莫能測嘗遊
麻姑憩齊雲亭歎曰蓬萊步入清淺其桑田
乎靖康之變其言始驗丙午金人寇汴上與
太上皇思天師預奏之言遣使亟召至泗州
天慶觀索筆作頌曰一面青銅鏡數重蒼玉
山恍然夜舡𤼵移跡洞天間寳殿香雲合無
人萬象閑西山下紅日烟雨落潸潸書終而
化時靖康丙午十一月二十三日京師亦以
是日䧟族父武功大夫張憲適至率士民塟
於龜山之下初天師在京時太學生陳東易
觀以終身問天師曰陳東爲忠臣垂名不朽
易觀爲縣以壽終高宗南渡陳東上言乞罷
黄潜善汪伯彦東被殺易觀爲太和令家貧
以年終天師旣化越十六年紹興辛酉西河
薩守堅遊青城遇於峽口授以符法及水調
歌一闋授書一緘履一隻令達嗣天師抵山
嗣天師𤼵書異之令人啓泗州窆惟一履存
方知其尸解後亦有遇於武夷羅浮者元武
宗皇帝制曰朕惟廣成子在崆峒言契形神
之妙唐桑楚居畏壘禮膺尸祝之榮矧奕葉
振邁於眞風宜錫號優崇於昭代嗣漢三十
代天師虚靖先生潜心冲默善性粹和道集
虚而悟玄玄行履常而安止止嘗因宋主燕
閑之問極陳老氏清淨之宗神得一以靈故
禱祠而輒應物歸根曰靜惟精氣之長存是
用增寵秩於仙階龔嘉名於祖牒仍羽人濯
陽谷豈徒想於高蹤乘白雲歸故鄉尚秪承
於先命封虛靖玄通弘悟真君
三十一代天師諱時脩字朝英二十七代天
師象中之孫敦直子也虚靖不娶無子弟淵
宗爲道士擬令嗣教光輝清化虚靖遊泗州
時以印劍經籙付之朝英以是衆推之以嗣
教辭曰繼先吾從子也吾何後之衆曰法統
所在遂嗣教乃恬然靜退志慕脩煉年六十
一歲而化元至正十三年贈正一弘化明悟
真君
三十二代天師諱守真字遵一母吴氏娠十
九月而生宋紹興十年襲教乾道六年毗陵
有妖憑樹詔治之旣行一夕雷㧞其樹召赴
闕賜號正應先生高宗召見咨問道法孝宗
時江濤衝决命醮内廷有異應上賜以象簡
寳劍清靜陰符二經賜號正應先生淳熈三
年十月三十日謂弟子曰頃得吾兄虚靖書
有青城之約今當徃矣言畢而化藏蛻於演
法觀近西元孝宗皇帝制曰勑漢天師三十
二代嗣孫守真爾傳之祖業載世數十而猶
未冺亦異也己錫之嘉名厥有故事特授正
應先生復贈崇虚光妙正應真君
三十三代天師諱景淵字德瑩初名伯璟乾
道間侍父入朝高宗異之改今名嘗醮内廷
有大感皇子魏王鎮明州有疾爲壇以請至
乃呪水飲之而愈禮送特厚一日復遣人致
聘使及門忽召弟子曰吾仙期不可爽遂隱
几而化瘞劍於上清莒家源元至正十三年
贈崇真太素冲道真君攝天師諱嗣先字光
祖乾道癸巳兄景淵曾以爲子年十九襲教
崇寧中召入覲時景憲太子書樵隱二字賜
之嗣教一十一年族長議以景淵有子當傳
即以印劍付姪慶先退休樂道以終
三十四代天師諱慶先字紹祖德瑩子也慶
先未生德瑩嘗鞠幼弟嗣先權攝教位慶先
以嘉泰辛酉襲教性慈儉周貧囚至是經籙
之傳益廣飲酒數斗不醉嘗遊山之張公洞
有井極深戲以木葉投之俄而波濤汹湧有
一老人從井中出拜而有請戒之毋旱澇而
去嘉定二年十月二十二有道人來謁禮敬
甚恭旣去語弟子曰彼與吾有深約越七日
晨興宴坐而化元至正十三年贈崇虚真妙
光化真君
三十五代天師諱可大字子賢曾祖三十二
代天師守眞弟二子伯瑀之孫初景淵殁伯
瑀常攝教事慶先殁嫡子成大幼可大父天
麟攝教事寧宗召賜仁靜先生未幾成大早
殁以可大爲慶先後紹定三年仁靜殁可大
年十二正三十五代天師位時鄱陽水溢壞
民廬室袁提刑甫請治之以符投江雷震殛
死大白蛇水遂復故袁爲詩以贈端平年間
累召赴闕賜鋟經貲嘉禧三年錢塘潮决水
及艮山門民廬盡湮詔治之投鐵符潭中潮
遂退又大旱蝗命醮於太乙宫雨作蝗殪七月
召見賜號觀妙先生勑提舉三山符籙兼御
前諸宫觀教門公事主領龍翔宫重建真懿
觀賜田若干頃免租稅御書真風殿紫微閣
真懿觀額上册加封祖師關石二帥龍井等
神元世祖遣使訊之乃授以靈詮且言其後
騐景定四年四月以印劍付次子宗演具表
辭謝而化丞相江萬里爲銘瘞劍於瑞慶觀
元世祖皇帝制曰道爲天地之常經妙叅造
化名者古今之公器特示褒崇故三十五代
嗣教漢天師觀妙先生張可大佩籙三玄蜚
聲八極積功累行造彼希微禱雨退潮特其
士苴昔先皇在潜邸遣間使詣珠庭知天命
之有歸以靈詮而默授謂聖明當一四海其
徴騐後二十年盖神與道俱洞測將來之數
及遠懷近悅乆符前日之言乃眷真㳺盍頒
異渥嗣師與棣克紹宗風宗師留孫總持玄
教其立稷丘之祝仍加眞一之稱於戲冕服
倘來非至人之所尚雲軒伊邇尚多貺之未
伸贈通玄應化觀妙真君
三十六代天師諱宗演字世傳號簡齊性淵
靜少穎敏年十九襲教宋咸淳間信之上饒
旱守臣唐震請祈雨應如期元世祖平宋遣
使優諭召至勑廷臣郊迎待以客禮入見顧
問者再六月醮於内廷明年又醮長春宫賜
號演道靈應冲利真人給二品銀印命主江
南道教事得自給牒度人爲道士路設道録
司州設道正司縣設威儀司皆屬焉詔諭江
南復宫觀賦役即京師剏崇真萬壽宫勑弟
子張留孫主之後復兩召至闕禮遇有加一
日有道人來謁告以玉兎之約時至元辛卯
十一月十一日有獻白兎者語弟子曰吾昔
以眀日生今以明日去矣遂書頌而化瘞劍
於蟹田源後贈演道靈應冲和玄靜真君元
世祖皇帝詔曰諭龍虎山張天師卿之先祖
道陵用心精一得法籙之正傳甚有徴騐流
布至今子孫相承已數十代二千餘年矣雖
常聞卿之譽以兩國梗絶之故未遂延請迩
者宋主不度德量力執我行人久留弗遣以
故命中書左丞相伯頑率兵南伐上天眷合
大江已爲我有南北一家今特遣武略將軍
兵部郞中王世英武略將軍刑部郞中蕭郁
賫詔召卿毋以易主遂生疑貳卿之先世自
東漢以來歷事一十五姓無非公心未嘗有
所偏執天無私心厥命靡常卿知道者寧想
昧於是乎宜趨命駕毋多辭讓故兹詔示復
宜知悉欽哉元世祖皇帝制曰三十六代天
師張宗演卿心傳法統體粹眞風廣黃庭大
洞之科持正一盟威之籙爰清爰淨以信以
誠三尺青蛇役鬼神於冥漠一桮明水淨天
孽於邇遐旣弘開濟之功宜畀褒崇之號特
贈演道靈應冲和真人元成宗皇帝制曰盖
公遇漢寧辭海上之招司馬在唐嘗應天台
之聘按古來之達士多寓跡於名山惟出處
之隨時乃周旋於中度三十六代天師演道
靈應冲利真人管領江南諸路道教事張宗
演慶衍仙靈之派學探靜定之功自王師臨
鄂渚之初而妙道達世皇之聽芝泥雲號鳳
書一下於江南金服瑤冠鶴馭三承於聖卷
宗風爲之益振玄教爲之增光遐想仙游宜
申卹典爰進陞階之號仍加節惠之丈於戲
旌陽有術鎮蛟螭旣貽芳於賢嗣姑射所居
無疵癘尚敷錫於編氓贈演道靈應冲和玄
靜真君
三十七代天師諱與棣字國華號希微子淵
默寡言洞明三教爲詩文立成數千言甫冠
侍父入覲儀表温瑩敏於應對上屢嘆異之
至元辛卯嗣教應召上賜坐慰勞甚至授體
玄弘道廣教真人管領江南諸路道教事成
宗登極復召命醮於圓殿又醮於長春宫命
天下行其醮典改天下諸路天慶觀爲玄妙
觀一日忽謂弟子曰吾世味素薄今留京師
且久非吾願也懇乞歸山未允越月示化於
崇真宫遣使護柩還山勑廷臣祖祭於都門
後塟於玉田元世祖皇帝制曰漢天師三十
七代孫張與棣可嗣乃父演道靈應冲和真
人以傳法統用闡玄風宜令張與棣准此元
世祖皇帝制曰漢天師三十七代孫張與棣
卿慶源有自化應無方宜頒紫誥之榮以作
玄門之表特賜體玄弘道廣教真人管領江
南諸路道教事元武宗皇帝制曰紹玄風而
繼世率乃祖之攸行溥内則以䟽恩亦於今
之所向嗣漢三十七代天師仙姑馮淑眞簮
纓素緒鞶蛻芳儀媲穀城之傳益師清靜守
栢舟之操彌篤堅貞愛祉惟深錫名斯侈雲
龍風虎之慶會亶謂有光舞鳳迴鸞之制書
茂承無斁授靖明真素仙姑
三十八代天師諱與材字國梁號廣微子宗
演次子天資仁厚爲詩文可立就書翰精竒
至元三十一年嗣教上遣使賜冠服玉珮俾
掌教事及召見明年改元元貞入見大明殿
又明年制授太素凝神廣道真人兼管道教
仍封母爲玄真妙應仙姑俾自給牒度道士
免宫觀差役䕶法籙免遠輸之役大德二年
海鹽官奏二州潮大溢百里沙岸嚙將及城
下奉詔治之至杭州醮於佑聖觀投鐵符河
圯處符躍出者三雷電晝晦磔死水恠魚首
龜身長丈餘於水裔隄障復故五年復召至
京丞相答刺罕請禱雨天師曰誠可格天天
必有感眀日果雨上召問冬暖不雪民間得
無有災乎命爲壇禱之是夜雪下盈尺六年
辭𡚖上御柳林詔天師侍祠致嘉貺甚著且
緘香使禱於所過名山宫觀𡚖醮於上清正
一宫給銀印視一品加金紫光禄大夫留國
公正一教主兼主領三山符籙加封二代嗣
師三代系師皆爲真君母周氏爲玄真妙應
淵德慈濟元君時皇太后在興聖宫仁宋在
東宫皆寵賜特厚是歲夏多雨宰臣合散公
留守大都遣禮部尚書王公約請禱越三日
天霽仁宗即位復入朝賜見嘉禧殿詔太保
曲出若曰予嘉天師之道其繼承之緒佗無
與比者賜寳冠金服二年四月遣使至山諭
曰去冬不雪今復不雨田弗就種朕甚不忍
民之傷也禱於上清宫隨應遠近周洽每歲
叅授法籙及以水旱妖癘來告者無虚日皆
活之捐粟爲義倉以周貧乏藝術之士日集
於門各如其望延祐二年秋與弟子遍遊岩
洞或爲詩繪物皆寓意有警人莫能測除日
復自賛壽像有東風吹雪之句越明年正月
有一日雪口占遺頌而化勅塟於金谿之鳴
陽建祠曰玄都觀元貞二年成宗皇帝制曰
三十八代天師張與材卿虹芝標瑞金格蜚
英學叅萬景之玄㣲籙闡三元之正教乃祖
乃父已顯號之同膺難弟難兄冝真風之再
衍特加寵錫庸示眷懷惟至人體道爲功卿
當振靈山之緒以敬德祈天永命朕方崇璇
室之科賜號太素凝神廣道真人管領江南
諸路道教事元大德八年成宗皇帝制曰粤
自上古相傳能爲國家除害正一初祖之於
蜀嘗駈龍井之妖觀妙先生之於杭亦彌胥
濤之患卿持法印之三載潮齧海鹽之兩州
憑鐵符丹篆之靈殄魚首龜形之𧕏沙漲復
隄防之固民居脫昏墊之災比囚江淛行省
以聞俯酌玄教宗師之議精誠有感宜茂進
於仙階清靜無爲尚欽崇于妙道特加正一
教主兼領三山符籙餘爲故元至大元年成
宗皇帝制曰惟除邪輔正關世教以爲多崇
德報功宜邦彜之具舉維聖祖夙欽於至道
而先皇屢欵于真儀兹嗣服之云初豈䟽榮
之可後正一教主嗣漢三十八代天師太素
凝神廣道真人管領江南諸路道事主　領
三山符籙張與材清偏偉望博學通村泓然
理域之深融汎若環中之順應禦民菑而輒
效持章猶虚請之精嚴祈福貺則隨臻餘戒
具冲和之祗肅動靡端倪之可見勞奚章綬
之能爲制則特頒理於兹順於戲封留足矣
益光炎漢之高風自天申之永賛有元之丕
祚徃綏燕履茂對鴻庥加贈正一教主嗣漢
三十八代天師太素凝神廣道明德大真人
領江南諸路道教事特授金紫光禄大夫封
留國公餘如故元貞二年成宗皇帝制曰至
道之用存乎人偉貞源之有自君子之學成
其德繄兹閫之是儀太素凝神廣道真人嗣
漢三十八代天師張與材母周氏惠恭德合
冲和行資純素蒼圖分系本支迭紀于仙階
珠樹聯芳兄弟繼傳于祖即于今可尚徃昔
未聞特頒寵渥之隆庸慰孝心之至宜于後
裔益增正一之光輝介邇遐年永奉宵晨之
香火賜號玄真妙應仙姑元至大元年武宗
皇帝制曰朕惟老子著道德言亦本孝慈之
㫖西母在列仙藉可爲仁壽之宗方將敦俗
化以養親故特崇閫儀而錫寵正一教主嗣
漢三十八代天師太素凝神廣道眞人張與
材母玄眞妙應仙姑周惠恭禔身貞淑秉性
徽柔德嫓高門克義方之訓慶□後裔益昌
道紀之傳是宜頒天詔之五花以示報春輝
之寸草問蓬萊水幾見海嘗清淺西池蓮開
居姑躬山能使物不疵癘而年穀熟助揚正
教茂介遐齡授玄真妙應淵德真人元延祐
元年仁宗皇帝制曰修道者母爲先學仙者
孝爲大泝其源之所自錫恩命以維新正一
教主大素凝神廣道明德大真人領江南諸
路道教事嗣漢三十八代天師張與材母玄
真妙應淵德真人周氏惠德有德有功爰清
爰靜來作神仙之侣維以末年繼爲天人之
師幸哉有子指蓬山而歸去葉鼎卷以如遺
雖冲漠不可强名而國家亦所宜禮肆頒美
號式重玄宗於戲藏劎依壇尚想成丹之魏
母飛茅建靖母志傳道之諶師□爾逍遥歆
兹優涯追封玄真妙應淵德慈濟元君
三十九代天師諱嗣成宇次望號太玄子神
清高遠端毅寡言至大三年侍父入覲至杭
寓宗陽宫俄杭城火發衆徃求救發通江橋
望火起處以水噀之火遂滅延祐三年丙辰
留國仙逝以印劎授之命襲教開府張宗師
聞於朝仁宗遣使至山命主教事且召之十
月入覲上頋問甚至喜曰克肖而父命建金
籙大醮於長春宫禮成賜冠服明年正月告
𡚖制授太玄輔化體仁應道大真人主領三
山符籙掌江南道教事推恩封母易氏爲妙
眀慧應常靜真人降璽壽命掌道教給度牒
行法籙免遠輸之役遣使護送還山七年鹽
官州海潮復作詔即行省建大醮禱之投鐵
符岸圯處雷電大作水息復故英宗即位詔
入覲見於上都降璽書給驛護還泰定二年
正月壬午日有食之大臣求禱雪以禳之天
大雪復命建黄籙大醮於長春宫時有天花
雲鶴之瑞國子司業虞集承詔記之制加翊
元崇德正一教主知集賢院道教事四年鹽
官州潮復决岸崩及城詔召至行省醮於佑
聖宫有三足龜見殿上潮退杭民以旱告即
雨至順元年入朝降璽書申護有加至元再
召入見上於明仁殿時京畿旱詔禱雨崇真
宫大應秋苦雨禱而霽冬不雪祈即應上大
悅賜以上尊且語近臣曰朕煩天師多矣可
録前後勳績備載制詞三年三月頒制加知
集賢院事留京已久乞還山詔百官宴餞之
旣還棄絶人事逍遥自娱至正四年甲申將
遊五嶽青城先登泰山九月舟次吕梁薄暮
有一老人求見宻語移刻而去明日遽命返
舟庚子抵寳應化於舟中弟子奉冠劍還入
鄱湖抵雲錦溪有二黑龍護舟疾行不六日
泝流而達其神異若此後塟於南山元仁宗
皇帝制曰天下有道宜崇清靜之風至人無
爲爰佐隆平之治誕揚命號申耀宗乘嗣天
師張嗣成得老氏之真詮實玄門之鉅擘自
漢而下以其數考之一千餘年渡江以來於
今四傳矣三十九代學邃瓊科之正聲騰絳
簡之英嗣録云初來朝甚謹俾陟仙班之舊
綜維教事之新賛皇極之建中衍洪圖之錫
羡於𧇊維名不假朕特示於綏嘉率祖攸行
卿盍思於報稱丕欽兹渥罔替其恭推恩封
母易氏爲妙明慧應常靜真人别降璽書命
掌道教元英宗皇帝制曰朕欽崇天命景慕
道德求所以靜一而寧民者與言至人榮及
後裔嗣天師張嗣成由爾祖能傳老氏之㫖
遵和崇正扶植世教世其家者繼顯在爾器
識弘達博學多聞自先朝以長而賢俾嗣名
號承志篤善克勤不怠每懷冲退令聞益彰
朕踐祚之始爾奉幣來朝執儀甚謹良用寵
嘉申命宜新循乃舊職尚一爾心用弘爾教
恭畏祗肅協賛無爲之治毋替厥服徃惟欽
哉特授正一教主嗣漢天師太玄輔化體仁
應道大真人主領三山符籙掌江南道教事
元晉王制曰我國家之崇玄教古莫與倫卿
家世之被皇恩今爲特盛宜隆稱號爰示寵
嘉嗣天師張嗣成氷雪神人風雲聖代乃祖
乃父累功積行於前若子若孫繼緒增光於
後及此初元之覲助予敬德之新翼翼小心
乆謂恪恭而有禮巍巍大道共期清靜以無
爲特授翊元崇德正一教主嗣漢天師太玄
輔化體仁廣道大真人主領三山符籙掌江
南道教事封胡氏爲明慧慈順仙姑元順帝
制曰老聃度函谷關未始忘於天下留侯從
赤松子豈果棄於人間式開聖人神道設教
之門遂任天子爲民請福之寄世傳法者代
有功焉不遠而朝宜新厥命特授翊元崇德
正一教主嗣漢三十九代天師太玄輔化體
仁應道大眞人主領三山符籙掌江南道教
知集賢院事張嗣宗神明之裔道德之宗自
爾祖之遇世宗乃父之於仁廟旣膺天眷兼
簡帝心雖膺有道之長實繫聖明之主而樂
無爲之治庶闡清靜之風誕布玄休屢昭靈
應卿旣克承於後朕亦丕勞爾先徃者海水
爲災再免黔黎於昏墊近而天時作慝三致
雨雪之感通功成弗居禮宜有報噫神仙以
忠孝爲本尚母媿於傳賢帝王以天地爲心
曷敢忘於敬德見所帶職號如故
四十代天師諱嗣德號太乙與材第二子也
性寛厚善文好詩至正甲申嗣教後九年壬
辰天下兵興命弟子舒惟寅募義保障凡隣
郡間兵不敢犯民賴以安是年十月㣲疾而
化明年制授太乙明教廣玄體道大真人主
領三山符籙掌江南道教事制下已化矣藏
蛻排衙石元順帝制曰正一仙真克紹經籙
符章之秘神明華冑宜膺冠裳劍印之傳仙
籍有徴寵章再錫咨爾張嗣德學資家訓道
演宗盟祖禰流芳雲仍龔慶始著飛昇於蜀
漢世施度化於江湖寳籙金符瑞應昔昭於
簡册青蛇玉劍淵源永緒於箕裘歷彰紏攝
之靈每佐清寧之治涣號雖基於前代綸恩
猶渥於本朝紫誥銀章禮重褒崇之典珠冠
金服光貫冲素之流玄門偶闕於承宗法嗣
共推於嫡嗣卿其奉真元之秋律肅太上之
精筵恪思繼業之隆益拯含生之沴再揚靈
素永播眞風於戲珪幣多儀務念輸誠以事
帝壇□秘祝慎嚴徼福以庇民尚體予裏以
弘爾教
四十一代天師諱正言號東華嗣德長子也
貌古神清沉靜寡言時京道不通且二年餘
矣江浙行省遣間使傳制授天師明誠凝道
弘文广教大真人主領三山符籙掌江南道
教事踰年集諸弟子曰吾家世代以福國忠
君化民爲本今天下兵爭日久朝廷去遠安
危未可知况吾諸弟子總玄教於北者榮遇
特隆可無一言以致徴兆之吉乎於是介弟
子程天翼奉命言於玄教大宗師於有興入
陳於朝上曰天師方外士也曩以川途梗塞
無以致撫安之道朕甚慊焉天命此幸有以
旋之宗師奉㫖俾天翼還報歲己亥中元日
陞座演道語若有警人鮮能測未幾示㣲疾
召弟子曰吾自襲教以來遭時多難今逝期
至矣越二日書頌而化
四十二代天師諱正常字仲紀號冲虚子三
十九代天師太玄公之冢子也生有異徴大
玄公假寐夢神人飛空而至曰余自華盖山
來逰君家願見容也及覺而生幼穎特寛厚
雙目燭人性嗜老莊言於仙道秘法尤篤志
大玄遊五嶽指相傳印劍曰龍星再集於亥
吾兒當持此大振玄風至正己亥龔教太玄
之懸記始騐時兵亂經籙久秘至是願授者
川至闡三元醮脩於玄壇嘗鍊度幽爽輒有
異感辛丑我
大明太祖高皇帝𤼵御榜命有司訪求招聘
而天師始逰遣使者上牋陳天運有𡚖之符
上以手書賜答有勉澄心定性以凝道功之
語乙已朝京師上召見悅曰瞳樞電轉法貎
昂然真漢天師苗裔也命坐賜燕下詔褒美
之再召宴及錫以金幣還山丙午復入覲京
城士庶求符者日以千百計侍史不能給閉
關拒之不止上諭俾施符水乃篆巨符投朝
天宫井中人爭汲之須臾水竭見土弗己疫
者飲之皆廖上聞而嘉之令作亭井上號曰
太乙泉命傳太上延禧諸階法籙及辭還山
復詔中貴人齎賜織文金衣特勑中書給驛
券畀之以便朝覲吴元年丁未詣上勸進牋
洪武戊申
上登大寳位建號改元入賀賜宴於便殿諭
曰兹授卿以大真人稱號誥命議給俸禄面
奏懇辭議俸止乞如故事優免及專出符籙
之事上嘉而可之准賜蠲通户及大上清宫
各色徭役宴畢内降
制書(國朝制詞具載/皇明恩命世録)授正一教主嗣漢四十
二代天師護國闡祖通誠崇道弘德大真人
領道教事仍給銀印視正二品特設玄幕之
佐曰賛教掌書等官陛辭而還上御謹身殿
從容謂曰卿乃祖天師有功於國所以家世
與孔子並傳以迄於今卿宜體之以清靜無
爲輔予至治則予汝嘉出白金十五鎰賜之
俾新其宅第己酉二月特召入朝上御奉天
殿賜見預命設宴待之是月承顧問者四錫
宴者二三月十三日上將通誠於天帝致齋
三日上御衮冕服親署御名於章勑太常設
樂手授於真人俾祝而焚之禮成錫金幣宴
於文樓羣弟子饗於别館仍賞賚有差庚戌
夏上録功馳寵特勑吏部改贈父三十九代
天師太玄輔化體仁應道大真人嗣成爲正
一教主太玄弘化明成崇道大真人改封母
明慧慈順仙姑胡氏爲恭順慈惠淑靜玄君
是年秋上復召見問以鬼神情狀更給掌天
下道教銀印壬子秋特召入覲復加賜永掌
天下道教事之誥以寵之丙辰秋上遣使召
忽先期而至入見上喜曰卿來何符朕意耶
明年秋朕將遣使祠海嶽諸神卿當妙柬弟
子之清脩者與其偕來錫燕及金法衣玉圭
珮法器之屬丁巳夏率羣弟子入覲宴於午
門城樓上舉爵謂曰卿宜罄此一觴勑内侍
出
御製歷代天師賛示曰他日當書以賜卿明
日勑遣代祠嵩山分遣重臣與弟子代祠羣
岳仍賜衣各二襲楮幣有差旣還錫宴賞如
初及歸山志趣頗異常一日置酒與昆弟酣
飲慨然歎曰五嶽名山先子欲逰而弗遂嵩
山中峰乃吾祖得太清丹經之所今藉
聖天子威靈幸一至焉嚥曦景於層霄邈浮
埃於浩刼吾志將有在矣咸訝其言未幾示
以徴疾瑞坐榻上屬弟子方從義曰吾無以
報國家寵恩爾等宜左右我子孫以賛寧謐
之化命取印劍授其子曰我家千五百年之
傳在是汝其勉之語已舉手作一圓象嘿然
而化是夕大崖石崩聲聞數十里禮部尚書
張籌爲訃聞上嗟悼良久且曰朕欲命其徧
祠五嶽今方一至嵩山何期大數止於斯耶
遂親製文一通遣前浙江行省叅知政事安
慶弔祭之藏蛻於南山刺坑口
四十三代天師諱宇初字子璿别號耆山冲
虚之冡子也目秀雙瞳而交二斗九歲嶷如
老成一日有異人謁見曰是列仙之儒異日
丕張斯教者也及長資識夐高學問深造貫
綜三氏融爲一塗旁及諸子百家之籍靡不
窮蒐𤼵爲載道紀事之文各極精妙著成峴
泉文集二十卷遼王嘉而梓之因徹上覽以
是被前席寵尤渥而王公縉紳之士亦莫不
敬重焉嘗侍冲虚於天心水月樓目覩雲霧
起西北中有金扉洞開五色晃耀護衛天神
鎧仗森列勃然改容冲虚問之具對如所見
自是以家秘授之易了試之益神洪武十一
年入朝上召見反覆諦視之笑曰絶類乃父
眷賚有加明年上特遣使詣山齎賜詰勑二
道授正一嗣教道合無爲闡祖光範大真人
勑召赴京復降手勑勉加脩節以格神明之
意賜法衣金幣給驛劵還山辛酉錫誥封母
包氏爲清虚冲素妙善玄君癸亥召赴闕命
建玉籙大齋於紫金山乙丑命禱雨於神樂
觀隨應庚午入覲奏准降勑重建大上清宫
辛未六月朔上視朝㫖諭禮部嚴禁僞造符
籙者賜正一玄壇之印俾關防符籙永鎮名
山旣還擇地於里之黄箬峰下搆峴泉精舍
爲終焉之所壬午
成祖文皇帝嗣登寳位入賀寵遇益隆賜緡
錢葺大上清宫永樂元年命陪祀天壇丙戌
命編脩道教書以進丁亥召見命就朝天宫
建薦揚玉籙大齋有慶雲覆壇鸞鶴交舞之
瑞祠官以聞賜勑嘉奬戊子三月降特㫖申
諭真人門下專出符籙四月命傳延禧法籙
建延禧大齋五壇咸有瑞應厚賜尚方珍物
特命更給驛券還山十月手勑俾邀請真仙
張三丰己丑再勑尋訪張三丰庚寅春忽𤼵
神異語人莫能測一日以印劍授介弟宇清
曰吾將返吾真矣惟
國恩未報爾其承此以圖之又越三日書頌
曰一點靈明本無生滅五十年中非圓非闕
今朝裂破大虚空三界十方俱透徹舉手前
向指而逝時　大駕駐蹕北京　皇太子監
國遣行人陳逵賜祭明年天衷追悼復遣行
人蕭榮諭祭焉藏蛻於峴泉
四十四代天師諱宇清字彦璣别號西壁冲
虚仲子耆山之弟初冲虚夢壁魯真人峨冠
宋衣入其室翌日生七歲能詩及長凡秘要
儒經子史究索無遺著有西壁文集傳於世
永樂庚寅嗣教十月大駕南還召見賜宴及
冠服圭珮之屬命醮於朝天宫賜誥授正一
嗣教清虚冲素光祖演道大真人領道教事
癸已七月勑遣使齎賜太嶽圓光圖并榔梅
百顆八月降勅俾選有道行羽士爲武當山
住持九月命使詣山就大上清宫建金籙大
齋七日感龍井出見之瑞上給緡錢俾市魚
放養溪中賜名曰放生池禁止網釣乙未詔
修太上清宫并勑建真懿觀造浮橋築隄防
丁酉命分獻西鎮壇十一月詔徃福建靈濟
宫修建祈謝金籙大齋瑞感圓光燭霄卿雲
成幔鸞鶴交舞靈貺叠臻祀官以聞降勑嘉
奬仍有金幣之賜戊戌二月勑召入京賜冠
服綵幣白金百鎰命祠玄帝金像於太和山
五月命治浙江潮患乃書鐵符戒弟子黃端
友徃投之時波濤汹湧若有人馬呼鳴之聲
旣而水退患止有司以聞上遣使嘉奬賞賚
己亥誥封妻孫氏爲端靜貞淑妙惠玄君復
有金幣錢物及番果海魚之賜庚子上召見
命率羽士修玉籙大齋休徴尤夥十月命建
普度醮於京之靈濟宫辛丑正月朔命分獻
星辰壇復建保安醮七日賜冠服圭珮錦綺
貂裘之屬上北伐還京命建祈謝大齋感祥
光慶靄之應賜賚有加特勅褒奬甲辰命醮
太和山
仁宗昭皇帝即位入賀命修薦揚大齋亦有
異徴仍降勑奬諭賜金玉法印并織文金衣
鶴氅貂裘圭珮綺幣及從行弟子賞賚有差
宣宗章皇帝即位宣德改元入賀錫燕内殿
四月推恩申錫嘉號之勑六月加誥封爲正
一嗣教清虚冲素光祖演道崇謙守靜洞玄
大真人掌天下道教事丁未入覲詔下有司
悉蠲僕從丁役五月三以老辭
上還山一日中秋集衆飲闌而作頌曰易窟
探周行訪浮丘乾虹橋畔坤雷渡頭咦宇内
清光半是秋半爲貞氣還天表忽迅雷大作
有虹隨見光滿山谷而化訃聞於
上遣太監雷春諭祭復勑葬於北真觀之右
山




漢天師世家卷之三
漢天師世家卷之四壁四
四十五代天師諱懋丞字文開别號九陽處
心恬澹不膠於物又號曰澹然冲虚嫡孫耆
山西壁之從子也初父宇珵於洪武丙寅臘
日宴坐中庭突有道者謁見衣貌甚竒自稱
重陽子遺以菊花一本曰願假館門下六十
年語畢忽不見始異之後覺其爲重陽真人
也明年九月九日天師生時有菊香滿室紫
雲覆屋三日乃散四歲效作禹步感雷聲隱
隱人以爲偶然命再步雷輒大震及授儒經
玄秘日記萬言文章書法卓冠時彦嘗經山
澤或謂垂木前障過者傴僂請從間道天師
曰予任己民之責矧正人不由邪徑頃之烈
風大作至則樹已㧞矣入京過武林民多疫
求符者不能悉給乃書鉅符投井中人競汲
之水爲竭飲者廖焉遊華蓋山祥光屢現天
燈夜如星布其神異感格大都若此洪武二
十二年父宇珵蒙
太祖高皇帝聞其賢召偕無爲眞人入對雅
稱㫖賚以金幣命前御史中丞誠意伯劉基
以其弟之子妻之天師乃劉氏所生也及入
覲賜燕便殿明年命傳太上延禧籙建延禧
醮於大内禮成賜冠服劎珮之屬四月陪祀
太廟錫誥授正一嗣教崇修至道葆素演法
真人領道教事己酉春入賀萬壽節命分獻
東鎮壇俾醮於仁智殿賜賚有加三月
上御西宫召見與語大悅奏舉上清宫高道
操克弘龔繼宗顔福淵黃嘉佑等爲道録職
員詔可遣中使黎都詣山起之十二月錫誥
贈故室孫氏爲柔嘉貞靜玄君辛亥入覲命
分獻星辰壇醮於内皇壇有尚方八寳金幣
之賜四月陪祀太廟禮畢特遣中官護送還
山癸丑冬入覲明年春命醮於靈濟宫三月
會青宫不豫召入治而安之
上悅賜冠劍衣舄命分獻風雲雷雨壇命保
安醮於大德觀復有金幣之賜給部牒五百
度羽士辭𡚖留之五月召對於内庭賜御製
招隱歌還山抵甲馬營傳舍上復遣使追授
宻勑勉以脩鍊之學勿墜宗範云
英宗睿皇帝即位正統改元入賀勑建天師
府於朝天宫内東北隅此
先帝之命至是落成遣禮官迎入府居之給
以餼廪命脩昇真大齋於本宫明年元旦賜
燕於奉天殿十一日俾分獻風雲雷雨壇明
日召見繼召衍聖公同宴便殿各有金幣蟒
衣朱履之賜本月命傳太上延禧諸籙建金
籙延禧醮於朝天宫賞賜有加己未春命分
獻東鎮壇二月皇太后聖壽節建祝延醮於
朝天宫禮成賜金幣庚申錫誥封繼室董氏
爲温靜柔順玄君三月命安祀玄帝金像醮
於大内玄天祠禮畢命以祖傳印劍進覽
上撫摩久之歎曰神物靈異果如是乎燕賚
而出辛酉春正月命分獻東鎭壇醮於朝天
宫給部牒五百度羽士厚賜而還壬戌冬入
賀錫宴文華殿癸亥春命分獻星辰壇醮於
朝天宫明年辭𡚖奏曰巨沐兩朝寵恩無由
仰答萬一恐巨天賦有限不能長侍
陛下清光矣有一子早不禄嫡孫元吉雖及
髫歳資稟頗竒願以代臣補報
上慰留至再乃許抵家以印劍付元吉曰吾
已得請於朝孺子懋之永承天眷語訖端坐
而化壽五十有九果符假館之數訃聞詔遣
禮部郞中趙最諭祭工部主事江清塋塟於
馬鞍山建觀曰南極以祀之
四十六代天師諱元吉字孟陽别號太和澹
然之孫贈寂靜真人子也母玄君高氏夢長
庚星如虹下流化爲白鳳集於懷及覺光猶
滿室感而有娠乙卯春正月九日生時有靈
芝出東柱礎下自幼明敏絶人凡祖秘儒書
一覽輒了喜爲詩詞然所發皆非塵世語讀
者莫不竒之正統乙丑冬赴闕時年甫十一
上見之愛其岐嶷如成人召入内庭命坐賜
茶錫誥授正一嗣教冲虚守素紹祖崇法真
人領道教事厚賜而還丙演冬召見於仁智
殿命書趙天君符恍惚有神虎哮吼之聲
上驚異嘉嘆賜冠服圭珮及金幣之屬誥贈
父留綱爲正一嗣教崇玄養素寂靜真人封
母高氏爲慈惠靜淑玄君丁卯
上念其幼孤賜勑諭禁治族屬侵侮之輩更
授賛教掌書等官輔之戊辰
上御大善殿召對稱㫖有萃寶冠金文服之
賜己已正朔命分獻星辰壇三月辭歸諭留
之夏六月雷撤謹身殿瓦擊蚩吻雨浹旬不
止召問以愼起居戒邊防爲對命建祈晴醮
於朝天宫檄召雷神有巨鷹藍距赤翅挾大
風而唳蓬萊門攫檄排雲而上觀者駭然色
變應時天朗氣清祠官聞
上喜愕交至賜賚有加秋七月
上北狩皇后命建保安醮於内庭景泰改元
秋八月
景皇帝召入覲顧問者再命建保鎭國祚醮
於大德觀有天花雲翯之瑞降勑褒嘉明年
二月給部牒一千度羽士壬申冬命醮於内
庭禮成賜燕仁智殿癸酉春命分獻風雲雷
雨壇醮於朝天宫乙亥春
上御文華殿召見問諸雷秘法命作符大悅
曰神明之冑代不乏人可謂善繼矣當時以
爲榮四月命建金籙黄籙二大齋於靈濟宫
有卿雲覆壇五色盤旋如車盖鸞鶴羣至聚
觀者數萬人祠官以聞
上嘉錫誥加封爲正一嗣教冲虚守素紹祖
崇法安恬樂靜玄同大真人掌天下道教事
賜玉冠圭珮衣履之屬特命尚方良冶作法
劍一口賜之遣中使護送還山天順元年
英宗睿皇帝復位二月入賀命建祈謝醮於
内庭寵賚逾厚七月頒勑申禁僞出符籙及
族屬欺凌者己卯冬入觀賜燕内庭再命傳
太上延禧諸秘籙庚辰春命陪祀天壇上御
齋宫垂清問對稱㫖賜金練衣錫誥加封母
高氏爲太玄君辛己四月
上遣使齎勑詣山召赴闕俾醮於大内玄天
祠有異兆七月祝融扇燄於承天門命就朝
天宫建祈謝禳熒醮七日致感河泊驅波御
溝驟溢上嘉奬深至賜以冠服劍器及從行
弟子賞賚有差復召對奏乞大赦天下明年
三月陛辭而還抵潞河
上遣錦衣衛百户劉昇令以原給驛劵外加
賜馬快船追送之甲申春入朝
上登寳座輒有影響命書符劾之明旦有異
爲斃於氈裀之下命中官錢義率旗校舁出
朝天宫火裂之響遂息
上嘗睡覺足隱隱痛要忍亟燭之有黑痕似
人指點狀遣内使傳㫖諭乃進符水滌之痕
退患愈未幾
上御奉天殿聞空中有如木石墜壓之聲天
衷悚懼命醮禳謝是夕其聲寂然尤加禮重
錫誥加封爲正一嗣教體玄悟法淵默靜虚
闡道弘化妙應大真人掌天下道教事加封
慈惠靜淑太玄君母高氏爲慈和端惠貞淑
太玄君厚賜還山
憲宗純皇帝即位成化元年九月入賀賜燕
於文華殿明年正月
上遣中官齎賜天廐良馬及文錦朱舄黄封
上罇番果海魚等物爲壽翌日入謝仍賜燕
内庭十一日命分獻風雲雷雨壇二月命建
昇真醮於大德觀賜勑申禁族屬侵犯及諸
人僞造符籙并授賛教掌書等官助理玄政
丁亥秋入朝召見於大善殿命以祖傳印劍
進覽
上回重瞳久之嘆曰物之珍毖果有神靈賜
燕而出十一月
上復御大善殿召對聖語勉以䕶國安民更
給正一嗣教大眞人府金印又加賜玉印各
一顆御書大真人府四字命梓縣於府第閥
額三錫恩綸加封爲正一嗣教體玄崇默悟
法通真闡道弘化輔德佑聖妙應大真人掌
天下道教事仍遣中官秦勤齎賜蟒衣玉帶
冠履劎器圭珮之屬寵賚獨盛朝野榮之己
丑冬召見命建金籙醮於朝天宫辭𡚖出逰
歷登名嶽探仙人舊隱之跡去六載方還徑
抵龍虎嵒下結茅却粒者三年一日書頌畢
端坐而化舉之如空衣矣塟於本里播箕灣
四十七代天師諱玄慶字天錫别號貞一又
號七一丈人生時有異徴博學能文長於詩
書成化丁酉入覲錫燕内庭遣中官梁芳傳
㫖聘成國公朱儀女爲配明年詎赴南畿完
婚仍賜蟒衣玉帶加撥馬快船隻送回誥授
正一嗣教保和養素繼祖守道大真人領道
教事封母吴氏爲志順淑靜玄君甲辰賜勑
諭申禁諸人僞造私出符籙及偷盗放生
魚乙已春特勑江西守臣重建大真人府第
命降香大華盖山及鐵柱宫丙午入覲命醮
欽安殿有玉帶金幣之賜
孝宗敬皇帝即位弘治戊申入賀寵遇有加
庚戌夏雷擊謹身殿柱建祈謝醮於欽安殿
感天花慶靄之祥
上嘉賚之又命祈聖嗣醮於内庭明年
皇太子生賜雕花天禄壽字玉帶金冠蟒衣
銀幣之屬丙辰
上遣太監李瑾李珍齎勑俾建保民大醮於
大上清宫以守臣鄧原并兩司掌印官陪祀
召羣鶴舞空卿雲疑蓋之瑞戊午冬命祈雪
於朝天宫明日大雪己未春命傳太上延禧
秘籙賜牙刻印記二函并金幣陛辭而還五
月行舟次沽頭閘旱淺不前分司主事蒙某
請禱乃書鐵符投白象潭薄暮雲宻雨如注
旌枻揚焉辛酉冬詔携嗣子入朝
上御欽安殿召見錫嗣子衣帶命坐宴於殿
中乞致仕可之明年春遣祀長陵迴復賜宴
便殿授致仕勅書以榮之四月遣齎香旛達
天目葛仙華盖武當鶴鳴五山還報命奬勞
宴賚踰常差通州衛指揮率官兵䕶送歸山
甲子嗣子入覲以自畫聖像及上意所欲古
劍等物附獻
上以祖天師畫像及金幣回賜之乙丑春二
月
聖衷注念特降褒問之書又勑俞徃武當鶴
鳴葛仙三山之遊附御前香燭令轉致三山
以表禮神之意於是躋眺危巓窮探靈窟後
次鶴鳴之崎嶇邂逅一鶉衣鶴貌老翁迎而
揖之作而笑曰來去不聞山爲喧三生石上
龍蛇年即拂袖縁崖而逝天師游睇良久悵
然返旆己已秋九月張筵會客縱飲極歡舉
觴謂林方伯王憲副曰吾有老友之期不可
失恐此會難又惟公等任天下治平之望者
勉旃可也咸以爲醉語勿諒酒竟後戒左右
置蒲團於玄壇之西從容理裾北向盤坐乃
再誦老翁言而化藏蛻於金谿長生觀
四十八代天師諱諺頨字士瞻别號湛然先
是貞一翁夢神人佩劍植梓於庭而生及長
有祖父風弘治辛酉甫十二歳奉詔隨父入
朝上顧而竒之賜宴欽安殿命坐三宫俱召
見賞賚有差誥授正一嗣教致虚冲靜承先
弘化真人掌天下道教事𡚖而求學不輟玄
秘旣精涉獵墳典事親篤孝鄉族稱之
武宗毅皇帝即位正德丙寅春入賀召見問
曰鄉之祖非神仙乎朕聞神仙長在今還可
見亦可學否對曰臣聞君類愈於神仙者堯
舜是也至今猶存上自天子下及庶人未嘗
不見願
陛下慕而傚之則
聖壽可等天地矣乃若臣類爲神仙者奚足
尚哉奏辭還山戊辰頒給部牒普度羽士庚
午䟽請重修大上清宫以成
先帝遺命勑遣内官監太監李文會同江西
鎮巡等官督造壬申召見命陪祀泰壇有蟒
衣玉帶之賜庚辰車駕南狩或言牛首山後
湖各有妖召赴行在諭徃除之果見磔死一
妖上大悅勅扈駕還京
世宗肅皇帝即位嘉靖改元入賀
上賜問以清心寡慾爲對稱㫖寵賚孔殷特
遣還山請太上諸秘延禧籙文以進癸未詔
聘安遠侯柳文之女爲繼室勑留都内外守
備官陪徃親迎丙午錫誥加封爲正一嗣教
懷玄抱真養素守默葆光履和致虚冲靜承
先弘化大真人掌天下道教事復賜加封勑
書並准授上清宫道士傳德岩邵啓南爲賛
教金永壽詹望奎爲掌書等官勑徃禱於太
和山三月勑遣内官監左少監吴猷會同江
西撫按重建大真人第增造勅書閤以尊藏
累朝宸翰西立萬法宗壇以奉
上帝列真東盖天師家廟以祀歷代真人餘
悉更置山水增輝遂爲福地冠先是
上命範銅爲神像成乃勑吴猷齎至萬法宗
壇安祀頒賜掌法仙卿銀印一函牙刻宗傳
之印一函詔下户部查復上清宫田糧侵匿
於豪民者仍降勅禁䕶戊子入覲命陪祀星
辰壇有御札文綺之賜辛卯入覲驛傳艱阻
至京後期上問故以實對勑各巡按御史查
提違慢有司等官罪之明年三月勑遣内官
監左監丞曹玉會同撫按重建大上清宫乙
未以本府莊田有司違例編寄莊各縣差徭
奏下户部議止照品官例優免覆奉
命悉蠲之仍著爲令丁酉入覲驛遞逓慢如
初奏謝後期之罪奉
聖㫖大眞人張彦頨𦁕領道教赴京朝賀先
朝屢有明㫖著沿途有司應付這各該地方
官吏如何不行支給著巡按御史查提了問
巡撫官且不查究今後務要嚴加戒飭軍衛
有司一體應付不許遲延悮事該衙門知道
是冬無雪命禱於内庭即應
上大悅有金冠玉帶蟒衣銀幣之賜戊戌命
建金籙大齋於内皇壇有白鶴繞壇卿雲捧
日之瑞賞賚有加辭𡚖賜勑以護其行本年
詔徃齊雲山建報謝禱禳大醮後因奏乞以
本山如太和山例除道士爲住持管理職員
賜神宫額名曰玄天太素官免徴所餘香錢
降勑禁護是年冬
聖母升遐明年
上賜手書以示哀感之意已亥正月嗣子生
於新府第上聞之喜不已親灑宸翰并賜金
幣爲賀庚子上念嗣子正在襁褓恐難遠離
遣行人黄如桂齎勑諭暫免入朝俾得守視
辛丑錫誥贈嫡母朱氏爲端柔順德玄君生
母宋氏爲柔慈崇善玄君贈妻李氏爲冲虚
柔惠玄君繼妻吴氏爲安妙善常玄君柳氏
爲莊惠志道玄君本年命給部牒五百度羽
士特勑江西巡撫都御史嚴禁撫州奸民僞
出符籙者己酉詔携嗣子入覲舟次錢塘沙
淤江涘民病涉投以一符即盪去次徐州水
涸舟膠戲作一詩投之曰吕梁洪下疾如飛
一派神棲接古徐願借紅袍三尺水官航穩
載上京畿水忽夜溢比及都門
上遣太監高忠迎而諭勞之齎賜嗣子蟒衣
玉帶金帛明日召見錫燕便殿命録歷代真
人名諱進覽旣而賜御札曰卿子名可曰永
緒後乞致仕詔可之陛辭而還庚戌十一月忽
夢逰岱宗十六日晨興沐浴更衣畢焚香隱
几而化壽七十有一
上聞嗟悼無已詎從侯爵例錫之卹典遣行
人李琦錦衣千户王正億諭祭營塟
勑定弋陽縣城東故叠山書院爲佳城皆異
數也
四十九代天師諱永緒字乆承别號三陽父
湛然嘗夢介冑之士持刺來謁自稱三陽將
軍刺上書九字者三而了無姓名忽大風飄
去而寤翌日生焉玄典甫通間學擊劍出則
佩劍巡行山澤中入則杜門謝絶諸賔客不
喜逢迎似涉傲世嘉靖己酉　詔隨父入朝
抵都城
上遣太監高忠齎賜衣帶明日召見於内庭
賞賚有差命宴便殿詔嗣教襲爵誥授正一
嗣教守玄養素遵範崇道大真人掌天下道
教事詔聘定國公徐延德女爲配勑成國公
朱希忠遂安伯陳鏸議行婚禮壬子入覲
上遣司禮監太監黄錦傳
㫖正一大真人張永緒著給與伯爵朝祭常
服仍賜常用勑禮工二部製送光動朝班癸
丑春仍奉玉音成婚帀目遣官護送還山
勑駕部增驛券内例外應付以裕征途乙卯
奉勑改建正一靜應祥符三觀工費不敷䟽
奏請益以落成之戊午冬入覲
上賜顧問曰爾父近來攝養飲食何如對曰
臣父子沐高厚之恩洎舉家安享太平之賜
然臣父自度犬馬氣衰每諄諄訓(臣)勉圖補
報不敢時刻忘於宣室之前也
上曰但不審而父復能一至朝否賜宴而出
是年降勑諭有司查明雜差料價照舊盡行
優免兵部查照新例給與勘合照舊例起撥
馬快船隻嚴戒官員人等不許違慢再召入
對賜燕便殿命建保國安民大醮於朝天宫
有蟒衣玉帶之錫明年正月十三日
上遣中使趙憲傳
聖諭俾早回家以慰父望遂不俟大典禮終
先陛辭而還甲子冬入覲
上御西苑召問錫宴及蟒衣玉帶之屬乙丑
元旦特遣中官傳命先諸大臣入見便殿旣
而賜宴同大學士徐階等七臣
上命以天師預首席焉醮於内庭復命主春
祈祀典禮畢力辭還山舟次嚴陵瀨蹶然起
而推篷四顧夕陽山色移時忽作語曰九九
九𡚖時侯家隔數峰青還在無何有鼎湖將
墜火龍髯我今先跨金牛走少間又曰暗來
回首不須悲鷄鳴日出看依舊其聲斷續莫
不訝之乃戒榜人遄櫂以前𡚖未幾而化内
子徐氏以訃聞
上殊痛悼之錫伯爵例恤興遣行人姚光泮
諭祭併營兆域於獅子巷立祠南極觀誥封
徐氏爲靜和元君仍降勑諭嚴戒族屬諸人
毋得凌侮其
聖恩隆重深加存惜保延玄緒以永紹宗風
漢天師世家後序
易曰顯道神德行是故可與酬酢可與祐神
矣盈天地間古今不息者道也能顯明於道
則功用之神具見而合乎德者故可與應萬
變而賛祐於神矣是所謂叅天地之化育者
也太史遷曰道家無爲精神尃一動合無形
贍足萬物而與時遷移應物變化立俗施事
無所不宜良有以哉太上生於殷爲周藏室
史復遷柱下史以神化莫測之迹代降於世
爲玄教宗我祖漢天師蒙留侯遺澤嘗親受
道於太上由是仙經洞籙秘刼不傳者悉降
於世繼以降治妖魅服煉神丹功成冲舉以
劍印相傳於奕代者今垂千五百年雖運移
物改繼承不替其非以清靜無爲之教功用
之神有合乎天德而足以賛化育者歟迨今
凡名山區奧靈迹具存此其子孫流芳之遠
榮達之久信有以陰翊皇度博施生民者盖
可見矣漢末而下居龍虎山者岩棲谷隱脩
煉以自壽宋初漸以道行稱於時暨大觀崇
寧間虚靖真君出焉其神功妙應一𤼵於御
氣鍊形之實而後益振足以方駕於前矣其
下莫顯於曾大父藢山公大父太玄公也凡
其榮禬禱祈之著遭際寵渥之極當是時竒
徴茂迹雖簪纓縉紳之士莫不禮敬之視前
或有所未逮焉及我朝先君冲虚公光際
聖明混一海宇其崇資偉望昭赫一時榮被
終始又豈昔之可倫擬者哉其爲神明之冑
必若是乎宇初以匪材庸質仰紹先烈惟忝
竊是懼代蒙
聖恩猶深戰慄間以世家顛末未白於世懼
有遺闕昔侍先君手舊編一帙授高道傅同
虚謁末太史濂序其首而未暇整緝以行然
舊文辭意冗腐僣用删校增次以廣諸梓庶
以成先志也嗚呼物理之有盛衰也思所以
承先啓後者爲難哉末降以來棄實趨華兢
於勢利者衆矣苟不能造詣其學輝光其德
以引厥宗其可謂之克纘前人之緒乎是豈
足知夫昔之授於太上者德行之隆勛烈之
大其相傳之無窮也果何使之然哉抑神而
明之存乎其人後之來者尚必自勵其有以
章述焉斯爲不墜其教矣其曰世家則本諸
史云
嗣孫四十三代天師宇初百拜謹書
大明萬曆三十五年歲次丁未上元吉旦
　正一嗣教凝誠志道闡玄弘教大真人掌
　天下道教事五十代孫國祥奉
㫖校梓


漢天師世家卷之四(終)
