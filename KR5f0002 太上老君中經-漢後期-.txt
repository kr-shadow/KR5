#+TITLE: 太上老君中經-漢後期-
#+DATE: 2016-06-11 12:27:19
#+SOURCE: github.com/kanripo/KR5f0002 master 0e2ca84f                
太上老君中經卷上退八
　　　第一神仙
上上太一者道之父也天地之先也乃在九
天之上太清之中八冥之外細微之内吾不
知其名也元炁是耳其神人頭鳥身狀如雄
鷄鳳凰五色珠衣玄黄正在兆頭上去兆身
九尺常在紫雲之中華蓋之下住兆見之言
曰上上太一道君曾孫小兆王甲潔志好道
願得長生
　　　第二神仙
無極太上元君者道君也一身九頭或化爲
九人皆衣五色珠衣冠九德之冠上上太一
之子也非其子也元炁自然耳正在兆頭上
紫雲之中華蓋之下住兆見之言曰皇天上
帝太上道君曾孫小兆王甲好道願得長生
養我育我保我護我毒蟲猛獸見我皆蟄伏
令某所爲之成所求之得太清鄉虚無里姓
朱愚名光字帝卿乃在太微勾陳之内一星
是也號曰天皇大帝耀魄寶兆常念之勿忘
也人亦有之常存之眉間通於泥丸炁上與
天連
　　　第三神仙
東王父者青陽之元炁也萬神之先也衣五
色珠衣冠三縫一云三縫之冠上有太清雲
曜五色治於東方下在蓬萊山姓無爲字君
鮮一云君解人亦有之在頭上頂巓左有王
子喬右有赤松子治在左目中戲在頭上其
精氣上爲日名曰伏羲太清鄉東明里西王
母字偃昌在目爲日月左目爲日右目爲月
目中童子字英明王父在左目王母在右目
童子在中央兩目等也兆欲修真當念東王
父西王母正在頭上有三人並立乃合日月
精光下念紫房太一絳宫黄庭太淵丹田行
其真氣五周施于腹中復行氣十二周施于
一身中道畢即止朱雀闕門闕門兩乳是也
左乳曰君阿右乳曰翁仲當兩乳下有玉闕
天狗天鷄在其上主晨夜鳴吠
　　　第四神仙
西王母者太陰之元氣也姓自然字君思下
治崑崘之山金城九重雲氣五色萬丈之巔
上治北斗華蓋紫房北辰之下人亦有之在
人右目之中姓太陰名玄光字偃玉人須得
王父王母䕶之兩目乃能行步瞻視聰明别
知好醜下流諸神如母念子子亦念母也精
氣相得萬世長存夫人兩乳者萬神之精氣
陰陽之津汋也左乳下有日右乳下有月王
父王母之宅也上治目中戲於頭上止於乳
下宿於絳宫紫房此陰陽之氣也
　　　第五神仙
道君者一也皇天上帝中極北辰中央星是
也乃在九天之上萬丈之巔太淵紫房宫中
衣五色之衣冠九德之冠上有太清元氣雲
曜五色華蓋九重之下老子太和侍之左右
姓制皇氏名上皇德字漢昌人亦有之在紫
房宫中華蓋之下元貴鄉平樂里姓陵陽字
子明身黄色長九分衣五色珠衣冠九德之
冠思之長三寸正在紫房宫中華蓋之下其
妻太陰玄光玉女衣玄黃五色珠衣長九分
思之亦長三寸在太素宫中養真人子丹稍
稍盛大自與己身等也子能存之與之語言
即呼子上謁道君道君者一也乘雲氣珠玉
之車驂駕九極之馬時乘六龍以御天下子
常思之以八節之日及晦朔日日暮夜半時
祝曰
天靈節榮真人王甲願得長生太玄之一守
某甲身形五藏君侯願長安寧
　　　第六神仙
老君者天之魂也自然之君也常侍道君在
左方故吾等九人九頭君也吾爲上首作王
父餘人無所作也人亦有之金樓鄉小廬里
姓皮名子明字藍藍衣青衣長九分把芝草
持青幡侍道君在左方從仙人仲成子思之
長三寸常在已左方正與已身等也其妻素
女衣黃衣長九分思之亦長三寸
　　　第七神仙
太和者天之魄也自然之君也常侍道君在
右方人亦有之烏臺鄉姓角里先生字㵱㵱
衣白衣長九分持金劔捧白旛侍道君在右
方從仙人曲文子思之亦長三寸起坐行止
常在已右其妻青腰玉女衣青衣長九分思
之亦長三寸
　　　第八神仙
泥丸君者腦神也乃生於腦腎根心精之元
也華蓋鄉蓬萊里南極老人泥丸君也字元
先衣五色珠衣長九分正在兆頭上腦中出
見於腦户目前思之長九分亦長三寸兆見
之言曰南極老人使某甲長生東西南北入
地上天終不死壞迷惑上某甲生籍侍於道
君與天地無極
　　　第九神仙
南極者一也仙人之首出也上上太一也天
之侯王太尉公也主諸灾變國祚吉凶之期
上爲熒惑星下治霍山人亦有之在長吴鄉
絳宫中元里姓李名尚一名常字曾子衣絳
衣長九分思之亦長三寸在心中其妻玉女
也衣白衣長九分思之亦長三寸常思心中
有華蓋下有人赤幘大冠絳章單衣名曰天
侯玉帶紫綬金印玄黄子能見之徹視八方
千日登仙時候視腦中小童子見之是也
　　　第十神仙
日月者天之司徒司空公也主司天子人君
之罪過使太白辰星下治華陰恒山人亦有
之兩腎是也左腎男衣皂衣右腎女衣白衣
長九分思之亦長三寸爲日月之精虚無之
炁人之根也在目中故人之目左爲司徒公
右爲司空公兩腎各有三人凡有六人左爲
司命右爲司録左爲司隸校尉右爲廷尉卿
主記人罪過上奏皇天上帝太上道君兆常
存之令削去死籍著某長生屬太初鄉玄冥
里司録六丁玉女字道明皆在神龜上乘紫
雲炁之車驂駕雙鯉魚字太成子玄母道母
也在中央身之師也主生養身中諸神在五
色雲炁華蓋之下坐戴太白明星明月之珠
光曜照一身中常存以八節之夜卧祝曰
司命司録六丁玉女削去某甲死籍更著某
甲長生玉曆
　　　第十一神仙
中極黄老者真人之府中斗君也天之侯王
主皇后素女宫也人亦有之黄庭真人道之
父母也赤子之所生也巳吾身也皇后者太
陰玄光玉女道之母也正在脾上中斗中也
衣五色珠衣黄雲炁華蓋之下坐主哺養赤
子常思兩乳下有日月日月中有黄精赤炁
來入絳宫復來入黄庭紫房中黄精赤炁填
滿太倉中赤子當胃管中正南面坐飲食黄
精赤氣即飽矣百病除去萬灾不干兆常思
存之上爲真人故曰同出而異名也有注云
日月同出異名太素鄉中元里中黄真人字
黄裳子主辟穀令人神明乍小乍大常以鷄
鳴食時祝曰
黄裳子黄裳子黄庭真人在于已爲我致藥
酒松脯粳糧黍臛諸可食飲者令立至祝訖
暝目有頃閉口咽之二七過即飽矣
　　　第十二神仙
吾者道子之也人亦有之非獨吾也正在太
倉胃管中正南面坐珠玉床上黄雲華蓋覆
之衣五綵珠衣母在其右上抱而養之父在
其左上教而䕶之故父曰陵陽字子明母曰
太陰字玄光玉女巳身爲元陽字子丹真人
字仲黄真吾之師也常教吾神仙長生之道
常侍吾左右休舍太倉在脾中與黄裳子共
宿衛吾給事神所當得主致行厨故常思真
人子丹正在太倉胃管中正南面坐食黄精
赤氣飲服醴泉元陽子丹長九分思之令與
己身等也父母養之乃得仙仙常自念己身
在胃管中童子服五色綵衣坐珠玉之床黄
雲赤氣爲帳食黄金玉餌服神丹芝草飲醴
泉乘黄雲氣五色珠玉之車駕十二飛龍三
十四白虎三十六朱鳥思之九年乘雲去世
上謁道君五方從官凡三萬六千神舉吾宗
族皆得仙道白日昇天常以四時祠吾祖先
正月亥日鷄鳴時祠郊廟三月亥日祠社稷
風伯雨師四月五月申卯日七月八月巳午
日十月十一月卯戌日四季月不祠但解洿
土公逐去伏尸耳郊在頭上腦户中廟在頂
後骨之上社在脾左端稷在大腸窮風伯在
八門八門者在臍旁五城十二樓也雨師在
小腸窮四瀆雲氣出崑崘弱水在胞中諸神
食厨在於太倉中以次呼神名召之勿忘也
　　　第十三神仙
璇璣者北斗君也天之侯王也主制萬二千
神持人命籍人亦有之在臍中太一君人之
侯王也柱天大將軍特進侯也主身中萬二
千神中極鄉璇璣里姓王名陽字靈子冠三
縫之冠衣絳章單衣長九分思之亦長三寸
其大與自身等也太一君有八使者八卦神
也太一在中央主總閲諸神案比定録不得
逋亡八使者以八節之日上對太一故臍中
名爲太淵都鄉之府也常以秋分之日案此
筭之齋戒沐浴瑞卧三日勿出日三呼之三
日九呼之常如此諸神不得逋亡名上仙籙
定爲真人故太一不得妄上白事不吉則凶
但八使者耳故以八節之日晦朔弦望日右
手拊臍二七左手拊心三七祝曰
天靈節榮真人某甲願得長生太玄真一守
某甲身形五藏諸君侯願且安寧公兆七遍
庶兆二十明日平旦復祝曰
太一北極君敬守告諸神常令魂魄安寧無
離某甲身形此所謂拘魂制魄者也常以十
二月晦日人定時向月建太一於空室中再
拜正坐暝目祝曰
五藏之君魂魄諸神某乞長生無得離身常
與形合同成爲一身男女各三通常以八節
日於室中向其王池再拜暝目祝曰
大道鴻涬鴻涬天節之日萬兆魂魄皆上諸
天真人身與神合某甲欲得長生獨在空室
之中不豫死籍數男女各三遍常以十二月
晦日宿夜晝朝至平旦於室中向寅地再拜
祝曰
鴻涬鴻涬某受大道之恩太清玄巓願還某
甲去歲之年魂魄保身男女各三通
　　　第十四神仙
臍者人之命也一名中極一名太淵一名崑
崘一名特樞一名五城五城中有五真人五
城者五帝也五城之外有八吏者八卦神也
并太一爲九卿八卦之外有十二樓者十二
太子十二大夫也并三焦神合爲二十七大
夫四支神爲八十一元士故五城真人主四
時上計八神主八節日上計十二大夫主十
二月以晦日上計月月不得懈怠即免計上
事常當存念留之即長生矣故太一常以晦
朔八節日夜半時五城擊鼓集召諸神校定
功德謀議善惡有録者延命衆神共舉無録
者終亡司命絶去生籍故常以晦朔八節之
日夜欲卧時念上太一中太一下太一五城
十二樓真人祝曰
天帝太一君天帝太一君敬存諸神與之相
親司録司命六丁玉女削去某死籍著某生
文皆當言長生
　　　第十五神仙
五城真人者五方五帝之神名也東方之神
名曰句芒子號曰文始洪崖先生東方蒼帝
東海君也南方之神名曰祝融子號曰赤精
成子南方赤帝南海君也西方之神名曰蓐
收子號曰夏里黄公西方白帝西海君也北
方之神名曰禺强子號曰玄冥子昌北方黑
帝北海君也此皆后神也天地人神等耳風
伯神名吒君號曰長育雨師神名馮修號曰
樹德諸神常當存念之令與司命君司録君
共削去某死籍即爲真人長生矣不與相知
存念之即爲疾風暴雨雷電霹靂持子遠去
殺子之身埋子深山投子深淵或爲毒氣所
中衆鬼害人子欲爲道宜致敬之此神能害
人王者之治不可不知也中央之神名曰黄
裳子號曰黄神彭組中央黄帝君也與中太
一并治度人命愛養善人成就人常侍黄天
真人人亦有之常侍真人名曰子丹給神所
得兆欲志道常思念之即不飢渴長生久視
上爲真人能致行厨役使鬼神社稷河伯之
神名曰馮夷號曰元梁使者
　　　第十六神仙
八卦天神下遊於人間宿衛太一爲八方使
者主八節日上計校定吉凶乾神字仲尼號
曰伏羲坎神字大曾子艮神字照光玉震神
字小曾子巽神字大夏侯離神字文昌坤神
字楊翟王號曰女媧兑神字一世(注一云/字八世)常
以八節之日存念之其神皆在臍中令人延
年
　　　第十七神仙
丹田者人之根也精神之所藏也五炁之元
也赤子之府男子以藏精女子以藏月水主
生子合和陰陽之門户也在臍下三寸附著
脊膂兩腎根也丹田之中中赤左青右黄上
白下黑方圓四寸之中所以在臍下三寸者
言法天地人天一地二人三時四故曰四寸
法五行故有五色清水鄉敖丘里丹田名藏
精宫神姓孔名丘字仲尼傳之爲師也兆常
以夜半存心之赤炁上行至絳宫華蓋各右
繞之太一入黄庭滿太倉養赤子復入太淵
忽忽不知所在復念太一炁還入丹田中止
常念太一玄光道母養真人子丹正吾身也
自兆名也勿忘之
　　　第十八神仙
大腸小腸爲元梁使者主逐捕邪氣三焦關
元爲左社右稷主捕奸賊上焦元氣上入頭
中爲宗廟兆身與天地等也天地萬物不可
犯觸也天地之神則知之矣而人身體四支
亦不可傷也有痛癢者神亦知之由是言之
昭然明矣天不可欺地不可負修身慎行勿
令懈怠也兆欲除邪氣治百病啄齒三七過
祝曰
左社右稷元梁使者逐捕灾殃急急如律令
五咽一呪三十咽止一日一夜三百六十咽
三十日邪氣去六十日小病愈百日大病愈
三蟲皆死三尸走出面目生光與神爲友六
祝一止十二爲之一周
　　　第十九神仙
兩腎間名曰大海一名弱水中有神龜呼吸
元炁流行作爲風雨通氣四支無不知者上
有九人三三爲位左有韓衆右有范蠡中有
大城子左爲司徒公右爲司空公中有太一
君左有青腰玉女右有白水素女中有玄光
玉女玄光玉女者道元氣之母也左有司録
右有司命風伯兩師雷電送迎仙人玉女宿
衛門户故名曰太淵之宫先正紫房宫太一
玄女赤子故玄女常戴太白明星耳著太明
之珠光照一身中即延年而不死也
　　　第二十神仙
胃爲太倉三皇五帝之厨府也房心爲天子
之宫諸神皆就太倉中飲食故胃爲太倉日
月三道之所行也又爲大海中有神龜神龜
上有七星北斗正在中央其龜黄色狀如黄
金盤左右日月照之故臍下爲地中中有五
嶽四瀆水泉交通崑崙弱水沈沈滉滉玄冥
之淵也日月之行故天晝日照於地下萬神
皆得其明人亦法之晝日下在臍中照於丹
田臍中萬神皆得其明也夜日在胃中上照
於胸中萬神行遊嬉戲相與言語故令人有
夢也天不掩人不備故召其神問善惡吉凶
之事令腎者自慎也夜月在臍中下照於萬
神晝月在胃中上照胸中萬神更相上下無
有休息故胃中神十二人諫議大夫名曰黄
裳子黄騰子中黄子主傅相太子玄光玉女
主取金液神丹芝草玉液松脯諸可飲食者
立至矣
　　　第二十一神仙
兆審欲得神仙當知天地父母赤子處兆汝
爲道不可不知此五神名也當自苦耳知之
行之堅守之常念之即神仙矣經中俱有但
當心解耳既知其神當須得太一神丹金液
乃得神仙耳諸神元炁虚無無爲自然爲聖
人耳不爲俗人所施也兆不能服神丹金液
勞精思念當自苦耳故謂兆汝晝日常念臍
中有日赤黄精炁光明照于臍中胃中有月
白光赤黄精炁填滿胃中暮卧念日在胃中
赤黄精炁光明照於胸中月在臍中赤黄白
光精炁照於臍中以此爲常萬世無止
　　　第二十二神仙
頭髮神七人七星精也神字禄之兩目神六
人日月精也左目字英明右目字玄光頭上
神三人東王父也腦户中神三人泥丸君也
眉間神三人南極老人元光天靈君也兩耳
神四人陰陽之精也字嬌女鼻人中神一人
名太一字通盧本天靈也口旁神二人厨宰
守神也口中神一人太一君也字丹朱頤下
神三人太陰神也頸外神二人玉女君也兩
手中神二人太陽之精也字魂陰項中神二
人字上間也肩背神二人少陰少陽之精也
字女爵胷中神二人虎賁神也兩乳下日月
也日月中有大神各一人王父母也兩腋下
神二人魂魄兆神也小腹中神二人玉女也
兩䏶内神二人亦玉女也字陰隱兩脛神二
人金木神也字隨孔子兩足神二人太陰之
精也字柱天力士頭髮神字禄之兩耳神字
嬌女兩目神字英明玄光鼻孔中神字通盧
口神字丹朱肩背神字朱雀一云字女爵兩
手神字魄陰上元神字烕成子中元神字中
黄子下元神字明光子一云字命光陰神字
窮英兩䏶神字陰隱兩膝神字樞公兆欲卧
暝目從上次三呼之竟乃止其有病痛處即
九呼其神令治之百病悉去即爲神仙矣
　　　第二十三神仙
肺神八人太和君也名曰玉真宫尚書府也
其從官三千六百人乘白雲炁之車𩥵駕白
虎或乘白龍心神九人太尉公也名曰絳宫
太始南極老人元光也其從官三千六百人
乘赤雲炁之車朱雀爲蓋丹蛇爲柄驂駕朱
雀或乘赤龍肝神七人老子君也名曰明堂
宫蘭臺府也其從官三千六百人乘青雲炁
之車𩥵駕青龍或乘白鹿膽神五人太一道
君也居紫房宫乘五彩玄黄紫蓋珠玉雲炁
之車驂駕六飛龍從官三千六百人脾神五
人玄光玉女子丹母也乘黃金珠玉雲炁之
車𩥵駕鳳凰或乘黃龍從官三千六百人真
人子丹在上卧胃管中黃雲炁爲帳珠玉爲
牀食黄金玉餌飲醴泉玉液服太一神丹噉
玉李芝草存而養之九年成真矣千乘萬騎
上謁太上黄道君東謁王父西謁王母南謁
老人元光之前真人得道與天地合元陽子
丹者吾也吾道成乃去白日昇天或乘黄金
雲炁珠玉之車驂駕六飛龍轡無極之馬從
官凡萬八千人天師大神使萬八千人來下
著吾身合三萬六千人故能白日昇天也胃
神十二人五元之炁諫議大夫也臍中神五
人太一八人凡十三人合二十五人五行陰
陽之神也神龜之上神三人玄女虚無道母
也腎神六人司徒司空司命司録司隸校尉
廷尉卿也乘神龜之車駕六鯉魚一云白魚
玄白雲炁之蓋丹田神三人人之根也三合
成德以應道數也三焦神六人左社右稷風
伯雨師雷電霹靂也大腸小腸神二人爲元
梁使者虎賁神二人爲力士在朱雀闕門延
年益筭爲齡下侍真人鳳凰閣玄谷神五人
大將軍司馬也陰神三人上將軍也萬神之
精也男子字窮英女子字丹城天之神萬八
千人人之神萬八千人都合三萬六千人共
舉一身昇天即神仙矣
　　　第二十四神仙
東方之神女名曰青腰玉女南方之神女名
曰赤圭玉女中央之神女名曰黃素玉女西
方之神女名曰白素玉女北方之神女名曰
玄光玉女左爲常陽右爲承翼此皆玉女之
名也五行之道常以所勝好者爲妻假令今
日甲乙木木勝土則甲以巳爲妻故言甲己
乙庚丙辛丁壬戊癸此皆夫妻合會之日也
言肝膽木也木帝以中宫戊已素玉爲妻他
皆效此此二神玉女之來敬而侍之慎無妻
也妻之殺人終不得道也兆欲爲道慎勿淫
婬即死矣此玉女可使取玉漿致行厨也
　　　第二十五神仙
太上神字元光太一君其欲得太一之神也
非心神也乃天神南極老人元光也下在人
心中常以平旦日中甲午日丙午日呼之曰
南極老人元光太一君某甲欲願得太一神
丹長生之道因暝目念心中太一童子衣絳
章單衣其色正赤黄如日九十息頓止心中
神字光堅中太一中極君也在脾中主養兆
身常以鷄鳴食時日西黄昏時辰戌丑未日
呼之曰中極光堅太一君某甲欲得真人神
仙黄庭之道因暝目默念黄炁滿太倉胃管
中脾上有一黄人五十息頓止心下神字玄
谷北極君也玄光道母也常以夜半時甲子
丙子戊子庚子壬子日呼之曰北極君玄谷
道母某甲願欲得金液醴泉可飲食者因暝
目念腎間有白炁中有神龜龜上有玄女女
右有司命左有司録見之呼曰司命司録六
丁玉女削去某甲死籍著玉曆生録皆當言
長生故曰能知三神字可以還命延年此三
神者乃天地神道君三元君字也人之先也
常念勿忘也三元天之貴神是也
　　　第二十六神仙
子欲爲道當先歷藏皆見其神乃有信有信
之積神自告之也先念天靈君天靈君青身
白頭正在眉間思之三日即見其神念玄膺
狀正赤生光念咽喉中正白如銀環十二重
凡三日念遍乃念肺色正白名曰鴻鴻七日
念心色正赤名曰呴呴九日念肝色正青名
曰藍藍三日念膽色正青名曰䕶䕠三日念
脾色正黄名曰俾俾五日念胃色正黄名曰
旦旦五日念腎色正黑名曰㵱㵱三日念臍
中太一色赤人名曰玉靈子三日念大腸正
白色名曰胴胴一作洞洞七日念小腸色正
赤名曰契契九日念丹田色正赤中有赤人
名曰藏精三日念玄丈方丈其中有人到住
七日念金玉印乾燥完堅三日念玄英正黑
潤澤有光三日念兩脾一作䏶左右脾内各
有一玉女衣絳帔襦青裙正立兩䏶上三日
念兩足下各有一人正白三日念爲道竟矣
不出静室辭庶俗赴清虚先齋戒節飲食乃
依道而思之
　　　第二十七神仙
子審欲爲道神仙不死當先去三蟲下伏尸
三日百六十息食氣三十通一止九十通一
休息日四爲之常夜半鷄鳴時祝曰
東方青牙紫雲流霞飲食青牙服食朝華三
咽之南方朱丹焕燿徘徊服食朱丹飲以丹
池三咽之中央黄炁黄庭高仙服食黄炁飲
之醴泉三咽之西方明石皓靈金質服食明
石飲以金液三咽之北方玄滋玄珠潤滋服
食玄滋飲以玉飴三咽之如此三十日三蟲
皆死伏尸走去而三神正炁自安定伏尸不
敢復還兆身中即神仙不死玉字金名乘雲
而上昇

太上老君中經卷上





太上老君中經卷下退九
　　　第二十八神仙
常以六甲之日平旦時拊心祝曰
蒼林玄龜流水如何炎火周身(身一/作宫)安能知
他道來歸已道來歸巳因念肝色正青潤澤
生光其上高危在左方次念膽色正青圓中
黄外青潤澤清泫傍生拊心著肝肝覆其巓
此道之始也念之既畢乃呼其神曰肉(一本/作皮)
子藍藍與已爲友留爲己使某欲得太一神
丹服食之令某甲長生勿去某身常在紫房
宫中與道合同也因暝目念日精青炁來下
著身入鼻孔中念肝色青炁與之合於目前
來入口中咽之三七而止思行青炁周徧一
身中九十息止至乙日復存其神呼曰太一
紫宫(一作/紫房)素女與己爲友留爲己使某甲欲
得太一華符服之至甲寅乙卯之日復存之
　　　第二十九神仙
常以六丙之日禺中時拊心祝曰
朱雀丹液天海地河願求不死服食天和(天/和)
(一作/至和)因暝目念心色正赤如日在肺葉間乃
止念日精赤黄炁來在目前入口中咽之三
九而止思行赤炁周徧一身中百八十息止
呼其神曰李尚(李尚一/作李常)曾子與已爲友留爲
已使某甲願求太一神丹如金汋可飲食者
常在絳宫中與己合同至丁日復存其神呼
曰天皇絳宫玉女與已爲友留爲已使某甲
欲得天皇長生之道至丙午丁已之日復存
之
　　　第三十神仙
常以六戊之日鷄鳴時日西黃昏時拊心祝
天道天道願得不老壽比中皇昇天常早願
延某命與道長久因瞑目念脾中黄炁來上
至口中上念天精黄炁來在目前入口中咽
之三五而止思行黄炁周徧一身中百五十
息止呼其神曰玄光玉女養子赤子真人子
丹服食元炁飲宴醴泉故言一身神有父母
凡三人至已日復存之呼其神曰真人黄庭
玉女與己爲友留爲已使某甲欲求真人黄
庭神仙之道至戊辰巳未戊戌已丑之日復
存之
　　　第三十一神仙
常以六庚之日日晡時拊心祝曰
本子本子白雲卒起霧合萬里願雲來歸已
常爲我使反復仙命終而復始因暝目念肺
色正白令白炁來上至口中念曰天精白炁
來下在目前入口中咽之三七而止思行白
炁周徧一身中百四十息止呼其神曰先生
㵱㵱與己爲友留爲己使奉持華蓋金液玉
英常在勿出侍我道君共合爲一身至辛日
復存其神曰光黄玉堂青腰玉女與巳爲友
留爲巳使某甲欲得彭祖長生不死之藥服
之至庚申辛酉之日復存之
　　　第三十二神仙
常以六壬之日夜半時拊心祝曰
願睹天鏡玄滋玉池還白使黑常爲嬰兒神
來歸己五藏相隨因瞑目念兩腎間白炁周
行一身中十二徧翕然布散流行四肢乃復
念兩腎巍隗狀如雙鯉魚右黑左赤俠脊而
居炫燿光明相照一身中乃念青天太清元
炁下在目前入口中咽之一九而止思行太
清白元炁周徧一身還藏丹田中呼其神曰
司録六丁玉女削去某死籍使某甲長生上
爲真人十二太一皆當言生至壬子癸亥之
日復存之
　　　第三十三神仙
所存念五臟神皆畢乃更念玄釐玉英金液
恒勿忘也更念玄釐欲其潤澤而起行列也
别念玉英其中有一人大面倒竪小童子服
飾也存之欲令堅强長大自倍也念金液欲
令其乾燥而緩也如紫縠盛水銀也念此盡
徧而復存之法十二周精神處之和炁自來
百病去除壽命與天地期長生無極安知死
時
　　　第三十四神仙
食日之精可以長生緣兹上天上謁道君其
法常以月一日二日五日七日九日十一日
十三日十五日日初出時披髮向日瞑目念
心中有一小童子衣絳衣文彩五色灼灼正
赤兩手掌中亦正赤以兩手掌摩面下至心
止十二反爲之念天日精正赤黄炁來下在
目前存入口中咽之一九以手摩送之拊心
祝曰
景君元陽與我合德俱養絳宫中小童子須
臾復念心下至丹田中止以手摩送之以日
託心心得日精己乃神仙矣
　　　第三十五神仙
食月之精以養腎根白髮復黑齒落更生已
乃得神仙常以夜半時思腎間白炁周行一
身中上至腦户下至足心自然之道易至難
行常以月十五日向月祝曰
月君子光與我合德養我丹田中小童子因
暝目念月白黄精氣來下在目前入口中咽
之三七而止以手摩送之下至丹田之中丹
田中氣正赤氣中有一人長九分小童子也
衣朱衣故丹田中赤外黑左青右黄上白五
色氣巳俱但以其月託腎腎得月精乃得陞
沉丹田中赤者太陽之精也心火之炁也其
外黑者太陰之精也腎水之氣也其左青者
少陽之精也肝木之氣也其右黄者中和之
精也脾土之氣也其上白者如銀盤而照覆
之者少陰之精也肺金之炁也其中有五人
即五臟之太子也五行之精神也人須得丹
田成乃爲真人故生子仁者肝之精也禮容
者心之精也義慧者肺之精也和樂者腎之
精也忠信篤厚者脾之精也辯勇者膽之精
也緩和者膽之炁衰也盲者肝之炁衰也懦
者肺之炁衰也癲者心之氣衰也濡者腎之
氣衰也不肖喑聾者脾之氣衰也其五臟衰
者皆自見於巳也憂悲不樂則傷肝傷肝則
目瞑頭白當思腎心以養之淫樂過度即傷
腎傷腎則腰疼痛身沉重大小便膿血思肝
肺以養之恚怒則傷心傷心則病强吐血思
肝脾以養之遭患憂難則傷肺傷肺則思脾
腎以養之飲食絶飽酒醉過度則傷脾傷脾
則思心肺以養之令其子母相養之即病愈
疾除(求神仙之人惡傷/五藏學士明照之)
　　　第三十六神仙
食太極之精乃得長生常以六戊之日時加
其辰(辰一/作神)道士於室中冠帶北向再拜曰皇
天上帝太上道君曾孫小兆王甲好道願得
長生暮夜卧上念北斗太極中央大明星精
正黃炁來下在兆目前入口中咽之三五而
止黄精炁填滿太倉黃庭中下至丹田中乃
念絳宫中有一赤人紫房宫中有五人太一
君在其中老子仙人仲成子在左太和曲文
子在右明堂宫中有玄光玉女左有黄裳子
右有中黄真人俱宿衛真人子丹也乃復下
念玉堂三公呼曰司録六丁玉女削去某甲
死籍令某甲長生炁定乃復念真人子丹在
胃管中祝曰
玄光玉女養我真人子丹服食元炁飲嚥醴
泉以北斗中極託脾脾得斗極之精乃爲真
人
　　　第三十七神仙
肺爲尚書肝爲蘭臺心爲太尉公左腎爲司
徒公右腎爲司空公脾爲皇后貴人夫人膽
爲天子大道君胃爲太倉太子之府也吾之
舍也大腸小腸爲元梁使者下元氣爲大鴻
臚中元氣爲八十一元士上元炁爲高車使
者通神於上皇故肺爲玉堂宫心爲絳宫朱
雀闕門腎爲北極幽闕玄武掖門脾爲明堂
侍中省閣也胃爲上海日月之所宿也臍爲
下海日月更相上下至胃中故太初者元炁
之始也道也一也心上爲天太始者爲萬物
之始也山川也地也爲腎太素者人之始也
精也脾也土也上亦有三宫兩目爲絳宫兩
耳爲玉堂宫鼻口爲明堂宫眉間爲郊山能
合三元炁以養其真人小童子則列然徹視
矣
老君曰萬道衆多但存一念子丹耳一道也
在紫房宫中者膽也子丹者吾也吾者正巳
身也道畢此矣
　　　第三十八神仙
道士鍊水銀消沙液珠玉八石以作神丹服
一刀圭飛昇天宫身常食氣乃得長生神仙
存神食丹乃爲真人真人得道上佐上皇治
故真人以水土溟溟浩浩天地潰潰濛濛不
知所存藏萬八千歲乃成天地人故真人以
土作人呼吸飲食從騎伏使令土不得獨處
人不得獨存故言黄土本人之先也真人去
之上昇九天世人無道下入黄泉益土三升
子(一作/了)無骨筋(一本/作肋)故九天丈人有言曰食
於天者以身報天上爲真人(神仙/戲游)食於地者
以身報地下爲尸鬼食於人者以身報人骨
毛棄捐兆欲爲道勿食飛鳥天之所生殺之
數數減子壽年人畜食之可以爲厨宰六畜
也避六丁神獸類也勿食丁卯兔也丁丑牛
也丁亥猪也丁酉鷄也丁未羊也丁巳蛇也
此大禁之六丁神之諱也乘炁服丹入室之
時無食生物禁食五畜肉五畜肉者馬牛羊
猪狗也但得食鷄子魚耳禁食五辛臭惡自
死之物慎勿食服丹尚可乘蹻禁之
　　　第三十九神仙
道者吾也上上中極君也兆常以日出時日
中時酉時夜半時(一云日/申酉)上念太極中央太
黄星其精氣來下在兆額上眉間止正赤黄
白如日狀以意致之下入口中咽之令其氣
下入絳宫紫房黄庭中咽之三五而止祝曰
皇天上帝太上道君曾孫小兆某甲好道願
得長生此吾之氣也吾從此氣生念之萬遍
無止也令兆長生上爲真人雲車下迎飛昇
天宫上謁上帝南極老人元光之前
老君曰聖人銷珠賢人水玉銷珠水玉其道
同法銷珠者服日之精左目日也水玉者食
月之精右目月也被髮正偃卧暝目常念兩
目中黃精赤氣來下入口中咽之三九而止
令人神明徹視八方食肺之精常念肺中白
氣來上出至咽喉入口中咽之三七而止令
人神明身生光澤辟邪致神玉女侍之即長
生辟百鬼矣常念身中小童子衣絳衣在心
中央中央即神明也時念心中有紫華蓋下
有一人著赤幘大冠絳單衣銜箭引弩憤然
而嗔即能辟兵役使鬼神矣
　　　第四十神仙
常思頂中紫雲出如車蓋狀如火氣文彩五
色上與天連以意極布之與天相率下念胃
中黃氣如橘忽長稍大身形如日念目下元
氣赤人黃人道氣行布四肢登高入日中(登/高)
(一作/登臺)上至絳宫紫房太一祝曰
太一北極敬吿諸神常令魂魄安寧無離某
甲身是謂自然無形者也
　　　第四十一神仙
鬼箭十二可以辟兵常思心中十二芝莖上
與肺連以意挹之名曰鬼箭兆常行之五兵
自辟凶惡自亡以擊四夷捐撝電光但間兵
楯刀戟金銀天神皆助真也雷公擊鼓也太
白揚光白帝持弩蚩尤辟兵青龍守門武夷
在庭騰蛇玄武主辟凶殃白兔擣藥蟾蜍在
傍太一和劑彭祖先常服一刀圭面目生光
身出毛羽上謁上皇此道也使諸神氣與子
合同慎之勿解殆也
　　　第四十二神仙
常以庚申之日申時被髮西南首申地偃卧
縱體暝目念肺正白潤澤光明中有芝草莖
大如小指其中空而明下與心相連其中有
青赤氣上下交通出心入肺之中念之至下
晡時止肺者人之天也心者人之日也日氣
上出如赤丹之精未嘗有之時人須得此氣
以生耳失此氣者則死矣名曰自然之道道
通神靈矣
　　　第四十三神仙
常念心中赤氣如日内青外黑三合成德以
應道數師曰常以平旦念心中正赤如日日
中有人著大冠赤幘衣絳單衣兆見之呼曰
天皇太一君使某甲長生爲真人
　　　第四十四神仙
還精絳宫之中法常以月一日十五日晦日
以日初出時被髮東首向日卧以兩手摩兩
乳間下至心九反而止柑心言曰神首神還
絳宫無離巳身神乎安居静處與巳言語如
此三乃止師曰每摩兩乳間者使氣上下通
也拊摩其心存小童子此名虚無還精絳宫
者月三日爲之也神仙之道也
　　　第四十五神仙
元陽赤人太一也元陽道君中太一也元陽
子丹己吾身也元陽玄光玉女道之母也元
陽皇人太一王也元陽丹田藏精宫也師曰
元者氣也陽者日也當思心中有日日有赤
人著赤幘大冠衣絳單衣次思膽中有太白
明星三光耀而相照星上各有一人衣絳朱
衣冠九德之冠道君在中央左有老子仲成
子右有太和曲文子凡五人是一也次念脾
上正黄中有日日中有三人道母玄光玉女
在中央左有黄裳子右有中黃直次念胃管
中有真人子丹坐珠玉之牀上黄金色雲氣
爲帳玉女小童子侍之次念臍中太一衣五
綵朱衣冠三絳之冠左青人右有白人前有
赤人後有黑人次念丹田中有赤氣赤氣中
有三人赤人在中央左有青人右有黄人赤
氣繞之内青外黑上白中黄念此畢卧有所
見神氣來語人也
　　　第四十六神仙
常念脾中有黄氣升上至口中咽之三五而
止即飽矣可以辟穀坐在立亡師曰常思脾
中有日日中有黃金匱匱中有書封之以黄
玉印印廣三寸字曰威喜精而思之則邪自
出兆能見而讀之心開目明即時神仙矣
　　　第四十七神仙
常思念胃中正白如凝脂中有黄氣填滿太
倉上至口中咽之即飽師曰胃者太倉也諸
神皆就太倉中飲食中黄金釜金甑玉女小
童主給使之故呼曰黄裳子致行厨矣
　　　第四十八神仙
腎者元氣之根也常思腎間白氣上升至頭
中下至足心十指之端周行一身中十二遍
而止手足皆熱可以不飢不渴不寒令人不
老白髮復黑兆常念行之
　　　第四十九神仙
常以月朔望日思兩腎間白氣上頂中下至
足心神龜五彩爲甲文若總系上有玄光玉
女三公相對坐前有太一後有玄冥司録司
命共議死生人精念之三十息止呪曰
司録君司命君六丁玉女削去某死籍著上
生文此當言長生神龜呼吸吐故納新恣意
所爲白龜之神元氣布行四肢皆温人須得
腎氣神龜呼吸乃生耳常以甲子日及壬子
日存行之即長生矣
　　　第五十神仙
常以甲午之日日中時被髮南首偃卧暝目
念臍下三寸丹田中黃其氣正赤大如手掌
其外黑次其外青臍上有白氣覆之肺氣也
左有青右有黄各大如手掌此三者肝氣脾
氣肺氣師曰丹田中赤者太陽氣其外黑者
太陰氣次外青者少陽氣三合成德三氣守
之即長生矣
　　　第五十一神仙
心爲虚腎爲元虚氣以清上爲天元氣以寧
下爲地入於太淵故虚氣生爲呼元氣生爲
噏心爲日腎爲月脾爲斗心氣下腎氣上合
即爲一布行四肢不休息故心爲血腎爲氣
合即流行名曰脉脉者魂魄人之容也魂魄
以去主人寂寂故百脉盡即氣絶氣絶即死
矣是以爲道者不可不存其神養其根益其
氣兆汝弩力弩力將去矣真人得道萬八千
歲一會道士得道千歲一會故作中經以遺
後世本上皇藏之金匱道人得千金勿傳出
也
　　　第五十二神仙
三元之日會合於巳亥三元者太一太陰宫
氣是也三元俱起巳亥太一左行歲一辰害
氣右行四孟歲行一孟太陰右行三歲一辰
九年行方四九三十六年三元俱合於亥三
合之歲水旱兵飢灾害並起三合之歲陰陽
隔并感天動地害氣流行晝行則傷穀中有
人即疾疫中穀即飢貴兆汝居其間不能自
生也可不弩力勉時學道哉當期之世水旱
蝗蟲五穀飢貴兵革並起人民疾疫道路不
通負老提幼散流他方其父母妻子兄弟哀
氣内發摧肝絶腸略爲奴婢不知縣鄉於期
乃欲學道豈不晩哉豈不晩哉吾深戒子存
神作丹早自防即遭亂世遠去深藏聖主明
世道可照而行也故天地之會四十五歲一
小貴九十歲一小飢一百八十歲一大貴三
百六十歲一大飢五百歲賢者一小千歲聖
人一小聚三千六百歲聖大會萬八千歲真
人一小出治三萬六千歲至極仙人一出治
三百六十萬歲天地一大合元氣溟涬濛鴻
元形人爲萬物不知東西南北人化爲禽獸
禽獸化爲人真人乃在元氣之上仙人乃在
絶域無崖之際道人隱居可以貴重也
　　　第五十三神仙
天都京兆合在勾陳之左端號曰安德君主
與天太一北君共算計説諸神主人魂魄會
於南極有録者延壽衆神共舉之無録者終
矣司命絶去之人魂魄會於北極有功德於
人天地萬物者子孫富貴壽考鮮明身得封
侯復出爲人無德者有三一曰殘賊酷虐害
逆天地四時二曰呪詛嫉妬淫泆慢易天地
神靈三曰不孝不忠盗竊陰賊推埋殺人犯
此三者子孫絶滅人生自有三命至聚婦嫁
女復定其一命移徒葬埋復定其一命得吉
身者壽考子孫富貴得凶者死子孫貧困屯
汝居世間當何著于天地神可畏也故天置
日月北斗二十八宿五星主之六甲六丁諸
神主行民間兆汝不知汝甚可畏之常復有
邪鬼精魅至於家鬼不祥里社水土公司命
門户井竈清溷太陰水瀆皆能殺人者兆汝
欲却邪辟鬼當被符次服神藥符者天地之
信也藥者人之丹也益其氣力身輕堅强即
邪氣官鬼不能中人也即成神仙矣鬼者神
之使也鬼見天信即去矣人亦有之京兆舍
中極鄉璇璣里夏里黄公字德皇正在臍中
央太一是也一名玉靈子衣五彩朱衣總閲
黄神常以八月秋分之日案比計筭常先之
一日後之一日正節之日凡三日入室勿出
常以鷄鳴時思之平旦召説之至日禺中時
止爲之三日被髮西北向偃卧縱體無令他
人見之豫敕家中人無得有聲先齋戒沐浴
至其日入静室中安心自定先祝之曰曾孫
小兆某甲好道願得長生今日秋分之日天
帝使者夏里黃公來下入吾身中案比總閲
諸神不得逋亡皆當來會從上三呼之比爲
之日三呼之三日九呼之日中乃止即言曰
司録六丁玉女削去某死籍更著某長生神
仙玉曆急急如律令即日有天帝無極君教
自應曰諾下牀回向再拜謝天神一身道畢
此矣
　　　第五十四神仙
子欲知真人仙人何類仙人衣揲衣生毛羽
真人無影衣五彩朱衣其居無常處東春南
夏西秋北冬浮游名山崑崙蓬萊大郢九域
之上時上謁上皇故真人得道八千萬歲乘
珠玉雲氣之車駕無極之馬時乘六飛龍佐
上皇治中仙之士中天而上乘雲往來歷越
海江下仙之士法當尸解晦日朝會拜禮不
得懈怠當爲神使道非有所異也但有尊卑
之故耳故百歲之人黄頭髮三百歲之人兩
權起三百歲之人萬物耳四百歲之人面縱
理五百歲之人方瞳子六百歲之人脅助胼
七百歲之人骨體填八百歲之人膓爲筋九
百歲之人延耳生千歲之人飛上天上謁上
皇太一爲仙真人重瞳子故能徹視八方食
芝服丹即不老人萬八千歲更爲童子男八
女七從此始
　　　第五十五神仙
子欲制百邪百鬼及老精魅常持符利劍亭
水瓮上於中視其形影凡行出入卒逢非常
怪物於日月光中視其形影皆可知也以丹
書制百邪符置于瓮水上邪鬼見之皆自然
消去矣諸邪鬼魅龍蛇虎豹六畜狐狸魚鼈
龜飛鳥麏鹿老木皆能爲精物犯人者符刻
之斬之付河伯社令當召今日直符使六丁
神守之宿衛左文字在八十一首玄圖六甲
宫四十九真中亦有珠胎七機華蓋清觀皆
能制百邪此四符者惡穢人不可服也當被
服威喜巨勝左契右射太極太清太玄陽章
參天包元氣太虚此太道也可常被服無所
不防亦無禁忌也上制文曰皇天上帝太上
道君曾孫小兆王甲好道願得長生所願從
心來自在心也不多言上封文曰皇天上帝
太上道君天一太一北千君日月陰陽君司
命君司録君曾孫小兆王甲好道願得長生
唯司命司録君削去死籍更著長生玉曆仙
籍定爲真人臣某即日除爲太一使者再拜
受命上皇道君中黄門子再拜著契封符傳
當清潔先解過常以歲四時除日及八節之
日以酒脯於東流水上解過南流亦可神仙
玄圖曰玉曆五十五章姓名符信本在上皇
金匱玉笈玉笥中封之力重兆得之慎勿妄
傳子慎之勿受錢之得其人即傳之可得神
仙吾時時自案行此二篇上下中經也吾常
使司命教鬼守汝勿妄增減吾文一字不具
吾即知之兆汝慎之慎之如吾言符與下字
以丹青之此吾之信也兆汝審欲神仙當先
服還丹金液存神即時仙矣上爲真人兆汝
不服神丹金液當自苦耳爲寒温風鬼所繫
司命不救汝也道神無奈汝何兆爲道温衣
適食守虚無爲自然鬼亦不能救殺也年壽
終竟自死矣何以言之以其不堅守神故也
譬猶萬物之生非欲求死但自然老枯槁腐
死其人亦如此矣吾以喻汝弩力求師吾教
八十一弟皆仙其十人布在民間遊遨穀仙
吾越度秦項不出爲漢出合於黄世見吾大
吉
太上老君中經卷下





