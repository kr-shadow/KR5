#+TITLE: 上清河圖內玄經-唐-
#+DATE: 2018-05-12 10:22:15
#+SOURCE: github.com/kanripo/KR5g0176 master 7ee3f9a5                
上清河圖內玄經卷上明二
玄師聖匠代代相傳感至斯盛光歇兹泯徃
返善惡一廢一興沈而更舉絶而重聮悠悠
驕慢永隔良因專專謹宻増長善縁縁善能
感玄應重臻臻則有異異則通神神師靈典
祕字要文自然降見蕩垢消塵嘿識遵奉長
生神仙濟身救物三乘互陳幽顯無棄不順
自淪淪苦可痛各宜畏旃慎終如始乃合道
焉凡自然真文皆空中本有是以或飛或沈
或𨼆或顯龍馬龜魚所負圖象皆生無始隨
感現出出現參差唯善是與得之者在後其
文乆在前今之所得得與者同悉金玉簡扎
鏤寫祕藏諳憶究解存誦修行亦以縑素朱
書佩身備有遺忘急則尋詳行之消灾却禍
延福乆習不怠登聖真仙師資齋潔啓玄告
靈非人勿傳妄泄殃深明各加慎宻而遵承也
　　太一祕諱二
太一者道之子也道應物之感現神生一一
神接𨗳生成一切無窮無極爲學之先先覺
習此以成至真真聖相傳以引後學後學後
覺順從與先爲一與先爲一乃與道同三才
五德九皇尊靈變化之所起救群品所資此
太一三五及九神道之源極也一則總統幽
顯爲無象之宗二則玄元始交氣爲天地人人
有利鈍平天地應之爲三品離合爲五三三
合九變化備具錬旡錬有有旡洞逹由乎至
人人法地地法天天法道道法自然三才有形堪
能行道行道究竟階同自然差次雖五共歸
一源故太一之神㝡尊㝡貴生天立地成人
物也凡不受河圖本源不佩真字不識本源
太一不存五神不守三一不事九皇皆不得
行大謝大謝請召啓告周徧尊極靈諱内神
𨼆名不經師受慎勿妄修修用宜受受之詣
師而因縁得文當依玄盟之儀依玄盟之儀
人不可妄作一法強冐行之行之得罪䧟已
誤人必願奉行當宻尋明師及覓玄盟之儀
精心潔已自然相遇依科先具啓告表奏旣
竟設醮獻誠唯謹唯宻有違則考臻能勤能
篤久順則福至福至積德與道俱存太一尊
神諱務猶收字歸㑹昌一名解明一名寄頻
因縁積善遇此真諱宻識心存動静潜呪乞
願所求隨心願念不得告人若非其人彼此
得罪欲免罪期福嘿識存之𢘆見太一尊神
光象煒燁異常在已左右或坐或行緩急日
夜諦存不忘則㐫消吉至久必對言言合形
同共爲一也不能晝夜𢘆存者可夕存之在
己身六合宫中入兩眉間却入一寸爲明堂
二寸爲洞房洞房南明堂北是六合宫上有
太極宫太一晝居太極夜居六合也常能存
此功行日新魔不敢犯若不知太一空行功
德爲邪所破德業旡成矣學者求成存一爲急也
　　　九皇寳籙三
第一陽明星(玉皇九/晨君)天樞星(此陽明之魂神/也對陽明西北)
(門)上真皇夫人第二隂精星(玉皇北/上晨君)天旋星
(此隂精之魂神/也對隂精西門)上玄皇夫人第三真人星(玉/皇)
(主仙華/晨君)天機星(此真人魄精也/對真人東南門)元皇夫人第
四玄冥星(玉皇玄上/飛盖晨君)天權星(此玄冥魄精也/對玄冥東門)
華皇夫人第五丹元星(玉皇金魁/七晨君)玉衡星(此/丹)
(元魄靈也對/丹元東北門)中皇夫人第六北極星(玉皇北/晨飛華)
君闓陽星(此北極魄靈也/對北極北門)晨華元皇夫人第
七天關星(玉皇總靈九/元北盖晨君)瑶光星(此天關魂精/大明也天關)
(南門下/對北極)靈皇夫人第八輔星(玉皇帝尊/九晨君)洞明
星(此輔星魂精陽明也對/輔星西門在天關上)帝皇夫人第九弼
星(玉皇帝真/元晨君)𨼆元星(此弼星之魄明空靈/也對弼星東南門)上
皇夫人
右九皇九夫人應感寄星因光示妙引末歸
源萬品多端不離乎九是故次第隂陽相對
欲存神佩圖供養禮拜思想見真以求所願
可精素半幅令廣一尺長一尺二寸以輕青
爲本星以輕黒爲魂魄皇君夫人服色吐氣
依如題注師相傳所佩圖文悉不得題准前
號後録書之如法某圖號年太歳某月𦍤日
時某州郡縣郷里男女官姓名年若干歳字
某月日生納音某帝子支屬某嶽某星於某
州郡郷里山林館舍從師男女真人先生姓
名受九皇𨼆諱長生不死之訣九府靈官防
衛某身却邪納正同㑹玉帝之前不得有違
如太玄都律令






















陽明太尉府九百二十品九億萬諸靈官飛
龍騎吏綉衣使者玉童玉女九九億億萬人
隂精上宰府五百五十品九億萬諸靈官飛
龍騎吏綉衣使者玉童玉女九九億億萬人
真人司命府七百七十品九億萬諸靈官飛
龍騎吏綉衣使者玉童玉女九九億億萬人
玄冥㳺擊府八百品九億萬諸靈官飛龍騎
吏綉衣使者玉童玉女九九億億萬人
丹元斗君府七百二十品九億萬諸靈官飛
龍騎吏綉衣使者玉童玉女九九億億萬人
北極太常府七百七十品九億萬諸靈官飛
龍騎吏綉衣使者玉童玉女九九億億萬人
天關上帝府九百品九億萬諸靈官飛龍騎
吏綉衣使者玉童玉女九九億億萬人
輔天尊玉帝府九百品九億萬諸靈官飛龍
騎吏綉衣使者玉童玉女九九億億萬人
弼太帝真卿府九百九十品九億萬諸靈官
飛龍騎吏綉衣使者玉童玉女九九億億萬人






　　　符並朱書
一陽明星天之太尉司正主非上總九天上
真中監五嶽飛仙下領後學真人天地神靈
功過輕重圍九百二十里有青城玉樓㩀斗真
人姓上靈諱揺天搥九晨玉冠青羽飛裳執斗
玄圖坐樓中知内諱者玉晨下映飛行太空
二隂精星天之上宰主禄位上總天宿下領
萬靈及學仙之人圍五百五十里有五色玉
樓舉魁真人號北上神君姓育嬰諱激明光
玄精玉冠玄羽飛裳執五色羽節
三真人星天之司空主神仙上總九天髙真
中監五嶽靈仙下領學道之人圍七百七十
里有黄臺玉樓履斗真人號主仙華神君姓
歸㻂諱䖏衆踖飛晨寳冠青羽飛裳執斗中
青籙
四玄冥星天之游擊主伐逆上總九天鬼神
中領北帝三官下監萬兆圍八百里有朱臺
玉樓歩中斗真人號玄上飛盖晨君姓冥樞
諱揺天柱三華寳晨冠丹錦飛裳執命靈之
節五丹元星天之斗君主禄命籍上總九天諸
籙中統鬼神簿目下領學真兆真命籍諸天
諸地莫不總統圍七百二十里有素臺金樓
躡紀真人號金魁七晨君姓上開諱變五道
七寳飛天冠白錦飛裙執青玄籙籍
六北極星天之太常主昇進上總九天上真
中統五嶽飛仙下領學者階級圍七百七十
里有玄臺玉樓歩綱真人號北晨飛華君姓
明靈諱昌上元飛精華冠紫錦飛裳執斗玉筞
七天關星天之上帝主天地機運四時長短
否㤗劫㑹圍九百里有九層玉樓乘龍真人
號總靈九元北盖晨君姓玄樞諱開天徒九
元冠九色錦裳執暉神之策
八輔星天尊玉帝之星日常陽也主飛仙上
總九天下領九地五嶽四瀆神仙之官圍九
百九十里有紫氣玉樓遊行三命真人號帝
尊九晨君姓精常諱空上開正延飛精玉冠
九色鳳衣執火鈴
九弼星太帝真人星日空𨼆也主變化無方
圍九百九十里有玉臺紫舘裵徊三陽真人
號帝真元晨君姓幽空諱冥陽暉幽寥飛天
玉冠九龍衣執帝章
一天樞星元斗宫中魁精玄上真皇夫人姓
明通諱嬰育真名飛靈華頽之髻紫
黄青三色裠帶九鈴綬口𢘆吐青炁光注陽
明星
二天璇星玄魁宫中靈精上玄皇夫人姓玄
鏡諱欎勃光真名飛錦羅裙鳳文錦
帔帶靈飛紫綬口𢘆吐黒炁光注隂精星
三天機星上精宫中靈妃元皇夫人姓常明
諱化雲真名戴晨嬰寳冠飛靈明光
錦䙱帶六山飛晨綬口𢘆吐黄炁光注真人星
四天權星綱極宫中上靈神妃華皇夫人姓
開生諱運明真名七稱玉冠緋羅鳯
文䙱金真玉光口𢘆吐赤炁光注玄冥星
五玉衡星靈關宫中北上金盖中皇夫人姓
元方諱神武真名紫晨飛華符九色
䙱帶神虎玉文口𢘆吐白炁光注丹元星
六闓陽星紫極宫中安上晨華元皇夫人姓
玉元諱華根真名玉晨進賢冠飛青
䙱帶流金火鈴口𢘆吐緑炁光注北極星
七瑶光星運天宫中玉華靈皇夫人姓慶元
諱終㑹真名飛華雲頽髻七色夜光
雲錦晨九色錦帔帶天威靈玉策口𢘆吐赤
炁光注天關星
八洞明星真空宫中太明皇夫人姓幽昇諱
元韻真名頽髻飛羅雲䙱帶九光綬
口𢘆吐青炁光注輔星
九隱元星常寳宫中空玄變靈上皇夫人姓
冥通諱萬光真名七稱玉冠青文錦
裙帶九光夜燭口𢘆吐黒炁光注弼星
一訴彼之非明此之是遏他之惡申巳之善
自責而不怨人通理而各祈祐除罪延福告
請天之太尉第一玉皇君
二隂陽學官干禄求位告請天之上宰第二
玉皇君
三學道期仙通神逹聖告請天之司空第三
玉皇君
四制服人鬼惡逆誅伐幽顯凶邪告請天之
㳺擊第四玉皇君
五立功䢖德益筭延年告請天之斗君第五
玉皇君
六屈滯疾厄乞申希免告請天之太常第六
玉皇君
七天地否激炁候不調告請天之上帝第七
玉皇君
八禳却衆灾飛上履下告請天之玉帝第八
玉皇君
九變化無方應救一切告請太帝第九玉皇君
右九皇君九夫人内姓𨼆諱知之延夀七千
年常夕夕觀之想見皇君夫人形相威光憶
其姓諱諦存心得見第八第九二星延夀无
窮九皇九夫人是九氣之魂精九天之魄靈九
星之妙象九化之威神男女學道佩帶醮之
出入行來坐卧思真憂喜疾厄救疾扶衰修
身濟物𢘆存識之灾消禍散厚福通神有急
之日竹素依法朱筆書符向北再拜井花水
服之起一周九更始一兩三憂除疾愈便可
止息无他呪言唯存九諱勤立善功九年不
解必獲神通玉皇要㫖慎勿妄宣宻而修之
位爲真人元君交逰上聖三清元始真人受
之裂素立圖啓告而傳祕諱心存則成仙也
凡受河圖先請九皇内諱對齋九日七日三
日一日隨時施行投辭啓告三日限竟山館
壇堂唯清閑靜乃奏表如左
太上某洞法師某嶽先生九宫真人臣某等
稽首再拜上言
太上无極大道无上无爲至真天尊髙上萬
真玉晨道君扶枽大帝暘谷神王諸天帝皇
後聖九玄帝君金闕玉陛下上相青童太極
真人玄中大法師三界内外一切明靈臣无
始之劫輪轉善縁得以凡庸叨聞妙法參受
秘要銘荷唯深良因幸㑹逰渉諸方某年某
月某日某時於某州郡縣郷里中從男女師
名受河圖寳文上清𨼆諱佩帶修行蒙見今
日法禁嚴宻不得妄傳復索種人又不得閉
今有某州郡縣郷里或今居某男女道士姓
名於某州郡縣郷里山林館投辭求受至誠
慊欵足充賢明但臣以寓蔽神智未通知人
常難實敢保祕謹依科法清嚴傳真啓告靈
祕委玄監察伏願
太上大道无極天尊遍勒三界一切神明降
應感之靈獎䢖善之志付授之後改徃修來
神真擁護邪魔敢干良人相遇凶醜歸降使
情開意悟動靜合真某弟子名也約當專心
𨑰源不敢隨逐流沬苦行遵承首捨衆舋拯
㧞眷屬造立新功誓不謀圖榮欲姦宄肆心
當杜塞劫賊之縁防遏恣縱之路不殺不滛
不妄不竊不驕不暴守一存三行五體七備
九寳十精遣𡜍妬之垢洗隂𩁿之塵不抑絶
賢良不背伐師道不罵辱一切泄露要言不
冐戸哀慟不恊女叨真不酣歌亂正不嗊嗃
欺人不鬼黠輕物不恃髙凌卑不盗略經書
不改易圖誥不弃毀聖文不自作一法不迷
惑忘歸不疑誤萬姓先有斯罪悉乞原除自
今巳後不敢又犯仰希髙聖大神玉晨大帝
玄中法師同垂鑒映勑十方善神三界官屬
隨順縁次防護降矜大慈含弘善成善貸蕩
濁以清濟愚以智保使危者獲安斷者更續
令某才識英㧞免度衆災夀命延長與真合
德億曾萬祖超升福堂表裏親踈一切同泰
行化立功觸地無礙智照畢周常存无極子
孫繁昌智惠殊特天爵人位長乆安全道業
廣被幽顯荷恩蒙如所請銘鏤玄慈干瀆罔
極𧢻忤威靈俯仰慚惶進退忓憟憑怙與善
之澤荑榮巳枯之姿方勤潔巳之威敬俟妙
門之應罄瀝丹志㳟驗神效臣與某或等同
𤅰身心俱期至極不負所陳恩惟
太上至真天尊髙上萬真玉晨道君分别垂
哀(臣)愚謹因九皇靈官飛龍騎吏繡衣使者
操(臣)爲男女道士姓名拜授河圖寳文上清
𨼆諱朱表一通上詣
无上三天九皇玉帝三元曹伏須告報(臣某)
誠惶誠恐頓首頓首再拜以聞
　(臣)姓某屬某州郡縣今屬某州郡縣
太上无極大道无上无爲至真天尊髙上萬
真玉晨道君扶桑大帝暘谷神王諸天帝皇
後聖九玄帝君金闕玉陛下
　太𡻕某月某日時於某州郡縣郷里山
　林館
凡表體以黄素長一尺廣二尺四五寸計事
狀取容人多加之前空一行次行作太字在
分上次上字在分下下以次計一寸三字朱
分書䦨頭各出五分以朱郭周䦨中九寸二
十七字爲則前再拜下長短悉空之次行去
上一字作言下空之次行歴分書空上行極
分䦨内勿差降也後以䦨後空三行題(臣某)
姓名後三行記太𡻕姓中央一行細書太上
至陛下四十五字三分題記上三寸書太上
三寸空之下三寸後行題太歳後分減三行
其中言太上尊位皆懸一字若逼行下三寸
以還皆上行三寸以外懸書如法自名勿露
重名勿分勿令尊位極下下有餘字乃爲通
耳若拜下以聞有餘長短悉空之勿拭汰勿
佳毚誤得洗治三字之外並都易去依净經
法更新潔分明書也
讀表畢乃筆鎮上操復如法唯未復爐仍讀
籙前鞠令次受後諸官每一官師云度弟子
伏稱名受受竟起再拜亦可九拜畢拜伏師
呪勑諱符曰玉皇九君夫人九神却邪輔正
錬僞成真憂病廓散功業日新保某得道長
爲上賔畢卷授與弟子男左手女右手取統
腰後度三過挿懐中又拜九叩搏都畢師起
上香復爐出出後設醮亦可前後擇王相之
辰依按如左

上清河圖内玄經卷上










上清河圖内玄經卷下明三
　　香燈謝文四
安九燈七燈然油二燈然香普列北方某燈
南施一席設九槃棗九片脯安棗上九䖏𪉩
著槃後九柸酒置槃前某又別施一席向燈
安香桉某長跪九上香仍臨目存見九星神
在天上畢叩齒九通起某稱三寳弟子臣姓
名今謹奉請
輔星帝席宫紫炁玉樓帝尊九晨皇君皇夫
人髙皇左夫人
弼星上尊宫玉樓紫館帝真元晨皇君皇夫
人髙皇右夫人
貪狼子生陽明太上宫青城玉樓九晨皇君
皇夫人逃元内妃
巨門丑亥隂精中元宫五色玉樓北晨皇君
皇夫人化形内嬪
禄存寅戍真人真元宫黄臺玉樓主仙華晨
皇君皇夫人上元母
文曲卯酉玄冥紐幽宫朱臺玉樓玄上飛盖
晨皇君皇夫人中元内妃
㢘貞辰申丹元岡神宫素臺金玉樓金魁七
晨皇君皇夫人斗中大女
武曲巳未北極紀明宫玄臺玉樓北辰飛華
皇君皇夫人斗中中女
破軍午生天關關㑹宫九層玉樓總靈九元
北盖皇君皇夫人斗中少女
謹請七靈大神九精帝晨囬尊紆鑒垂愍至
心賜降雲駕動聖光儀與中和君萬福君延
夀君好生君明筭君保録君定命君賞善君
應願君從神童玉女直符直事真官正神將
軍騎吏一切官屬俱降此某里中露壇墠之
上察某翹仰之情歆某貧微之禮臣某與某
道義相延終始有因情同骨血齊心投地某
歸命
九皇髙尊七聖大靈大道至真諸君丈人臣
某誠惶誠恐稽首再拜更上酒酌柸令得三
拈三上酒合得九拈成九獻禮畢稱三寳弟
子臣某上啓
七靈大神九精帝晨明靈髙尊道德諸君一
切正神某今謹有同義某州郡縣郷里姓名
即日操墨辭謹讀如列某伏願一切神明鑒
映辭言并某今設㣲禮謹操本命繒綵如干
尺某詣所屬苐如干皇君夫人隨人命所屬
次茅玉机前乞㧞贖某應絶之命請更造之
恩伏願某皇君夫人咸共哀某丹心饗某今
設此㣲禮共垂證盟仰希衆靈囑勸所屬某
皇君夫人特賜以慈恩降以應感使某永免
戹疾無復死病之憂得脫於非横之禍衆灾
消弭所向諧心觸願如志丹誠慊疑因臣以
聞臣以愚庸謬參真教志揚玄風救護一切
先人後己不敢有懈今不勝䖍心懃欵謹爲
冐昧上陳但人生運動實自多𠎝良由愚闇
任用乖真致使迷塗失正伏尋理在有境不
得無心心之所務唯當去闇就明明須瑩發
由乎聖神玄獎既應聖許祀謝神許開矜開
矜由於誠欵祀謝關於洗心心盡則應首悔
無量之罪誠欵則宜敬獻祭饌之儀儀整則
神祐必至罪釋則善願必諧仰縁斯理敢布
丹心夫郊天祀地望祭山川前聖垂之於外
謨後睿尊之以成德至於請五老而祈太一
招八靈而致六神玄真既著之於內科明詰繼
之以弘道品位有序妙在無邪是以奉修稱
意隨時進獻貴不厭豐賤不拘儉故碧帛驎
鳳玉醴瓊漿乃髙通者之所辦非卑窘者之
所參若乃鴻鷺之羞上帝蘋藻之薦尊神威
嚴非微臣之所宜行愚欵之所表至某今刷
貧依法供辦酒脯𪉩豉等味然燈照曜以秉
發皇靈燒香騰啓以仰期感應是以濯浣身
神投命玄極竭其歸仰之丹心不願輕微之
菲陋㐲願明靈大聖至真尊神特賜愍佑副
其翹勤臣恐譴重功㣲方罹殃考性命難保
子孫難得所向乖心今仰憑玄真善成無弃
謹自整潔洗濯身心爲某首捨衆釁某從無
始世界以來經劫無數或爲男女人至于今
生轉輪未息或甞運性鄙蔽立志猖狂不信
大道不敬神明爲子不孝爲父不慈爲君不
道爲臣不忠爲兄不友爲弟不和爲長不慎
爲幼不恭爲師主不敬爲弟子不謹爲朋儔
不義爲賔友不誠爲姑不篤爲婦不䖍爲母
不愛爲姨不敦爲舅氏不穆爲伯叔不仁爲
娣姒不順爲妾媵不謙爲夫妻不睦爲嫡庶
不平爲内不靜爲外不明爲上不軌爲下不
清爲賤不遜爲貴不㢘爲男不潔爲女不貞
不逹義方不了妙趣芒昧玄宗留連世務塵
路思著俗海忘超五情六慾觸蕩精神三毒
七積撓亂心志業行不專取捨非一進退無
恒異端盈臆道風既𧇊世範又缺身與年衰
釁隨日結動不顧利靜不修戒深福大善永
不議作巨禍洪惡日夜競爲或有急之日暫
存道小寛之辰輒忘真返逆無狀縱横肆心
或憑威乘勢恃寵強梁或毀道敗德殺害君
親破壊經圖攻伐師尊誅傷同氣殺戮友朋
酷虐萬𩔖輕誷百靈或發泄冢墓開他棺槨
刑尸罰鬼驚骸動神欺滅儕黨痛感天人或
斬斫神主焚燒社廟隂懷謀逆陽論順命嫉
妬勝己讒謗忠貞縱逞楚毒抑絶賢明捐交
弃好苦克邦郷譛善長惡訕誚才良慳貪益
己不願施人割奪四輩唯潤一身食啖百姓
受取萬端得無厭足侵略人神或藉貴怙富
凌賤孤貧或略人所愛離隔六親分絶骨肉
斷遏四鄰或蒸通九屬滛犯萬殊恣溢失度
謟忌無拘强相呪咀妄加善人呌喚罵詈牽
引鬼神指斥日月告訴星辰或勸人作惡不
教童蒙闇任縱横觀人成敗或好色躭酒麗
飾自翫胷心顛倒粗惡險暴歌哭無常舉止
不覺掊擊東西飜覆南北或手肆𠒋逆或俠
他行虐或妄觸人神叨忤清浄慠突明靈評
論經教誹誚正法違負信約欺誘矯詐妖媚
䛕佞或嗔恚忿恨殘剋自髙嗊嗃并勢貪婪
日結或戯謔勝負罔薎尫㣲誑惑朝野嘲調
閨幃或外僞剛直内懷曲刃干知是非以退
爲進強占星宿卜相自衒妄期禍福表裏無
信面譽背毀巧言令色誤脫家邦破亂宗國
或不敬明德不納忠言隂嫉髙勝潜害英能
或假託神鬼詐稱天靈𥨸予妄言妖惑百姓
扇動天地駭怛神明或斷截人路逼迮母子
閉塞人善良抑絶人休羙或積藥思人病蓄
棺願老死訾人學方自譽巳業虚造生空妄
作一法不逹權化謬懷疑貳或因公行𥝠迷
誤後世好樂臰腥忌要芳浄或馳騁田獵呵
罵風雨姦盗劫賊剌射天地隂罪隂過陽罪
陽過死罪死過幽顯遍知反理違經犯律破
戒上負三光四時五行下忤萬象九宫六甲
中觸里域神祇冡宅精靈先亡魂爽井竈門
庭出入户路履歷荘衢經渉失祀所在違和
䖏䖏犯禁種種成𠎝或知而故爲或謬誤不
覺或被迫從人或身心自搆或忍而無悔或
悔而未謝或謝而又犯未能長革或乆謪釁
深未能永悛或日積月深無限無量不可具
陳或中表相牽内外相染男女大小一切眷
屬後世今生俱有罪過更相延誤或同謀共
作或尊上使爲或懸相要擬傍生罪根因縁
在彼自不覺知或操㮣不堅被試不過神鬼
遘怨師徒連禍先仇宿對方未解釋從脕結
咎稍復滋繁或嘗爲奴婢役使胡夷蠻貊戎狄
氐羌魚鳥蟲獸魔邪精魅窮麄極醜更相食
噉讎報未終所陳條目略而未盡迴環歷劫
不可憶知犯與不犯不自分别各在兩宫七
十四部事簡三元百二十曹結咎旣深考在
不測將慮一旦奄同塵壤小事云䖏世規圖
懼不如心某今投命九皇大聖尊神仰憑至
德特气降祐賜垂慈恩令五嶽使者即須下
所由隨源料理罪文咎結一切解除以宥基
謫斷絶惡根積釁累𠎝悉蒙洗蕩輔𨗳信心
開通善路正氣流滋貴神保護某巳徃之釁
都洗即今之𠎝悉除當來之尤不生從善之
志日進上學之願無退修經習戒以今爲始
三界五帝六甲九宫玄洲靈洞主土真官无
量仙聖一切善神賜納臣言同記今請矜某
首洗之丹心愍某自新之慊志採臣勸善之
誓言副臣歸仰之丹誠令都天監司過君延
生之局増福之司咸共削某黒簿注名青文
令衆灾度脫夀命延長長保福慶合門興隆
凶妖消散善願咸從夢想真正冡宅安寧止
殃滅注内外同休以顯玄神明信之驗以酬
某元元之心随意續言每在省約某又一上
酒畢各三過止臣某重啓
九皇尊神七聖明靈一切正神臣以芻陋生
長流俗不閑妙法恐所施失儀言辭饕餮觸
忤威靈進止違典舉事𠎝深懼不能相濟還
嬰咎責特願明靈曲垂照愍哀矜不及獎成
善心不加譴罰宿釁蒙原臣所願皆得諧心
欲有願樂随意言之某荷恩之日並依科重
獻誠禮一如今夕某伏願明靈大神一切真
官同垂慈恩共賜開導與善相因神靈獎恱
所啓所願即蒙御聞今夜所請必遂如心則
仰荷明神更造之恩今乞洪澤浹潤某身請
以餘杯賜某飲進令神炁降洽善願克諧取
此人命所屬酒一杯與飲之臣上啓
九皇大神明靈髙尊道德諸君一切善神向
有某甲爲某事云臣與道義因縁冐昧干請
仰屈威靈臨鑒已乆不敢稽淹神駕願各還
本宫安神復御垂神流恩以景福祚延長約
勑所在土地真官宅舎善吏堂宇僚局明各
榮衛某身及臣使積罪永除福名更始令所
請如啓所願必遂不孤至向須後有請仰希
重降臣某誠惶誠恐稽首再拜送神依次拜
送拜送神亦可都再拜而巳仍伏叩頭乞昇
車之恩必副元元之情欲有所言随人意宻
道畢起復爐若度事後即醮未可復爐仍設
醮醮竟復爐也醮畢取第一杯酒少許灌地不
必令盡若欲以治病病人所屬星杯可取與
飲之無病戹者悉出外賦作禮敬進之勿及
異人疑恠彼此得罪其所識悉篤信無嫌者
皆得分之若度事之後别時設醮或自爲爲
人乞願請恩並存神竟扣齒發爐若入壇堂
漱呪如法凡學士功輕未能得道傳授靈文
更相開度建德立功良時吉日祈請玄恩同
先謝過生由九炁成由九天學由九業品極
九階仙真及聖各有經法習之未周不能免
咎有所云爲皆悔罪爲端然後恩祐不求自
至求福以著入微故先陽明至輔弼除罪以
微至著故先輔弼以至陽明謝文貴賦前辭
消息受事請恩依源𢌜詔唯首謝正同迎送
不異危急修之可略謝耳
　　觀星要法
凡受九皇諱後良夜請天𢘆諦觀北斗存識
次苐内外姓名思見神降與巳語言次覓輔
弼令得見形精心注仰乆自覩之
觀星唯宻勿令他知或有問者餘言答之不
得泄露通其所視見與不見皆莫出言心之
與眼相知而巳觀星之時洗淨身炁垢則沐
浴穢則易衣衣服芬馨内外淨潔燒香所止
存啓玄靈熟看經圖分明憶識然後出視勿
怱遑髙言又勿多人同志可三耳同志才非
亦勿與共各䖏爲之勿相訪問有事勞倦醉
飽交接調和未平皆勿仰觀又醮祭謝過禮
拜乞恩積乆無徵由於不觀觀雖未見誠至
心感稍稍懃之永不懈退必獲了然見則神
降醮禮即驗兼濟無窮不能精心習學仰觀
魔來壞人凶恠相動醮禮空費勞而罪臻有
志之人明相警戒九星所攝各有分野占候
吉凶徃來出入住止求須營理道俗皆當精
察以定所宜可否去就逥敗爲成尋賢得賢
訪聖得聖所作利貞長保元吉矣
事九皇王君晝夜行卧坐息飲食交接云爲
𢘆思見之俯仰屈伸念念不忘九年神降受
長生之訣也
天中心號北辰有五星第一大星名天樞爲
母第二天子第三太子第四次子第五名北
極天一所生太一所居止在紫宫紫宫東八
星西七星列爲藩臣中央紫㣲宫太一常舍
爲五官二十八宿金木水火土屬五星五星
五屬北斗屬太一太一爲極位居最尊北斗
九星宿衛太一占其吉凶善惡訣如左北極
空洞正天之中北極在此空之南此空之在
北極之北故曰北辰衆星共之
第一爲魁頭名天樞天一名正星字貪狼位
御史中丞爲天爲日主陽德天子象以壁室
奎婁爲徐州主五子歳星
第二地璇一名法星字巨門位大司馬爲地
爲月主隂刑女主象以胃昴畢觜爲梁州後
分爲益州主五亥太皇星
第三人璣一名命星字禄存位少府爲人道
主禍以參井鬼柳爲冀州主五戍熒惑星
第四物權一名伐星字文曲位司徒光禄爲
四時主伐無道以七星張翼軫爲荆州主五
卯辰星
第五玉衡一名殺星字廉貞位大鴻臚爲殺
有罪以角亢氏房爲兖州主五辰鎮星
第六闓陽一名危星字武曲位𢌜尉爲食榖
以心尾箕爲揚州主五色歳星
第七瑶光一名部星字破軍位執金吾爲兵
以斗牛女虛危爲豫州主五午白星
第八爲外輔在北斗第六星下相去一寸許
第九爲内輔一星在北斗第三星上不可得
見見之長成神聖也
占八星審同里其位有灾其境有害皆宜避
之小則厭禳修功德立禮醮來恩宻而勿言
禍消福集矣功德者萬善也萬行萬名大要
唯九
一者不殺二者不滛三者不妄四者不盗五
者不邪六者不恚七者不嫉八者不慢九者
不滯此爲九德得道者也
一者放生救死二者賞貞勸潔三者獻忠効
信四者布施除貪五者節酒守正六者和釋
諌諍七者禁姦止妬八者敬愛尊卑九者通
憂解患此爲九功公無私也功行乎外德定
乎内内立外修神必宻降子髙才勤行閉口
自驗心傳同志非人勿泄觀見異同心䟽
億之此方前後驗否可知無功行者見之不
明或爲邪精化亂其眼見似而非言凶反吉
吉更成凶與書乖越冝省過内首然後復觀也
一太上宫中帝君變隱逃元内妃姓延明諱
太一法坦字幸正扶真名衣黄錦帔
丹青飛裙頽雲髻後八髻同
二中元宫中帝君保胎化形内嬪姓開關諱
太一三來瓫字羅朱嬰真名衣青錦帔
緑羽飛裙
三真元宫中帝君六遁七隱上元聖母姓溟濛
諱太一靈夷字沖𩀱兆真名衣青錦
帔繡羽華裙
四紐幽宫中帝君匿景藏光中元内妃姓開耀
諱太一七烈字横單盤真名衣紫錦
帔黄華羽裙
五綱神宫中帝君變體易景斗中大女姓玄
路諱太一欝書字疇丘蘭真名衣
朱錦帔紫青飛裙
六紀明宫中帝君隱迹散景斗中中女姓棐
廉諱太一炁精字抱定陵真名衣朱
錦帔青繡飛裙
七關㑹宫中帝君分景萬形斗中少女姓翁
重諱太一郁黙字天凡婌真名衣丹
錦帔青華羽裙
八帝席宫中帝君化日月水火斗中髙皇左
夫人姓常明諱太一石啓珠字絡茂華真名
　　　　衣紫錦帔繡羽飛丹裙
九上尊宫中帝君化金石山河斗中髙皇右
夫人姓空黄諱太一愛修字雲育玄真
名衣緑錦帔翠羽華裙
右九帝君九星斗中宫隱妃九陰名字若祝
說之時但說位號名字耳勿道著衣帔及頭
結下也子能知帝君九陰者升晨上天位爲
上清真人兆在世終身不受哭巳灾殃太隂
之神衛從萬靈之精拜謁分形散變混合天
地此太陰九妃者乃帝君之陰宫神也兆行
道解結奉符上籍安魂制魄化生體神道炁
延精以求長生而不知帝妃之名字行九陰
以混合者亦萬不得仙也兩眉間却入一寸
爲明堂明堂正方一寸帝君太隂九妃常居
其中𢘆以月之偶日齋用生炁時燒香入别
室坐卧任意暝目良乆存帝君安坐在太極
紫房中又存太一五神在六合中又存北斗
九星在心中又存太隂九妃在明堂中又存
太微童子干景精對立帝君前童子左手把
五符右手把五籍又存兆之形立童子後又
存太隂九妃從明堂中上入太極紫房中以
次横列立兆後又存太一五神從六合中上
入太極紫房中以次横列立太隂九妃後都
畢於是帝君衆神倏歘一合大變共爲一人
一人如嬰兒始生之狀名曰無常童子字變
化左手把九星頭戴日口御月童子以日月
九星之光映燻兆一身内外洞徹自覺兆一
身通赤如火之炎无復表裏表裏皆烱烱然
也此爲帝君太一九隂混合變化萬形也良
久畢叩齒二十四通咽液九過乃微祝曰
　　洞天神光囬曜紫清玄隂九晨
　　隱淪絶冥斗中夫人三女散形
　　神妃内化萬物立成電光雷激
　　雲霧流鈴九變十化生丹起青
　　太一九女合化混停无常縱遁
　　淪虛館冥錦帔華袂紫羽飛裙
　　左佩隱符右帶虎文御火戴斗
　　乎把絶幡傍麾八風四掣景雲
　　逍遥天綱化蕩七元蔽伏山河
　　巔囬五辰日月塞暉列宿失真
　　分形作百化軀入千在火爲火
　　入林爲林居水爲水入山爲山
　　所求忽至所召已前倐歘適心
　　盻目立臻千種萬物隨心所言
　　帝君在形太上玉晨无英同景
　　四文白元永生天地保養我身
　　口有所道隨意化遷玉童奉侍
　　玉華執巾神妃獻香四真同軒
　　事事物物皆如我言




上清河圖内玄經
