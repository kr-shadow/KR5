#+TITLE: 神仙傳-晉-葛洪
#+DATE: 2016-06-11 12:27:10
#+SOURCE: github.com/kanripo/KR5c0317 master 55e48fda                
欽定四庫全書　　　　　子部十四
　神仙傳　　　　　　　　道家𩔖
　　提要
　　　　(臣/)等謹按神仙傳十卷晉葛洪撰是書據洪
　　　　自序葢于抱扑子内篇既成之後因其弟子
　　　　滕升問仙人有無而作所録凡八十四人序
　　　　稱秦大夫阮倉所記凡數百人劉向所撰又
　　　　七十一人今復抄集古之仙者見于仙經服
　　　　食方百家之書先師所説耆儒所論以為十
　　　　卷又稱劉向所述殊甚簡畧而自謂此傳有
　　　　愈于向今考其書惟容成公彭祖二條與列
　　　　仙傳重出餘皆𥙷向所未載其中如黄帝之
　　　　見廣成子盧敖之遇若士皆荘周之寓言不
　　　　過鴻濛雲将之𩔖未嘗實有其人淮南王劉
　　　　安謀反自殺李少君病死具載史記漢書亦
　　　　實無登仙之事洪一槩登載未免附㑹至謂
　　　　許由巢父服箕山石流黄丹今在中岳中山
　　　　若二人晉時尚存洪目睹而記之者尤為虛
　　　　誕然後漢書方術傳載壺公薊子訓劉根左
　　　　慈甘始封君達諸人已多與此書相符疑其
　　　　亦據舊文不盡偽撰又流傳既久遂為故實
　　　　厯代詞人轉相沿用不必一一核其真偽也
　　　　諸家著録皆作十卷與今本合惟隋書經籍
　　　　志稱為葛洪列仙傳其名獨異考新舊唐書
　　　　並作葛洪神仙傳知今本隋志殆承上列仙
　　　　傳讚之文偶然誤刋非書有二名也此本為
　　　　毛晉所刋考裴松之蜀志先主傳注引李意
　　　　期一條吴志士爕傳注引董奉一條呉範劉
　　　　惇趙達傳注引介象一條併稱葛洪所述近
　　　　為惑衆其書文頗行世故撮舉數事載之篇
　　　　末是徴引此書以三國志注為最古然悉與
　　　　此本相合知為原帙漢魏叢書别載一本其
　　　　文大畧相同而所載凡九十二人核其篇第
　　　　葢從太平廣記所引鈔合而成廣記標題間
　　　　有舛誤亦有與他書⬤見即不引神仙傳者
　　　　故其本頗有訛漏即如盧敖若士一條李善
　　　　注文𨕖江淹别賦鮑照升天行凡兩引之俱
　　　　稱葛洪神仙傳與此本合因太平廣記未引
　　　　此條漢魏叢書本遂不載之足以證其非完
　　　　本矣乾隆四十一年十月恭校上
　　　　　　　總纂官(臣/)紀昀(臣/)陸錫熊(臣/)孫士毅
　　　　　　　　　　總　校　官(臣/)陸　費　墀
欽定四庫全書　　　　　子部十四
　神仙傳目錄　　　　　　道家𩔖
　　卷一
　　　廣成子　　　　　　若士
　　　沈文泰　　　　　　彭祖
　　　白石生　　　　　　黄山君
　　　鳯綱
　　卷二
　　　皇初平　　　　　　吕恭
　　　沈建　　　　　　　華子期
　　　樂子長　　　　　　衞叔卿
　　　魏伯陽
　　卷三
　　　沈羲　　　　　　　陳安世
　　　李八伯　　　　　　李阿
　　　王逺　　　　　　　伯山甫
　　卷四
　　　墨子　　　　　　　劉政
　　　孫博　　　　　　　班孟
　　　玉子　　　　　　　天門子
　　　九靈子　　　　　　北極子
　　　絶洞子　　　　　　太陽子
　　　太陽女　　　　　　太隂女
　　　太𤣥女　　　　　　南極子
　　　黄盧子
　　卷五
　　　馬鳴生　　　　　　隂長生
　　　茅君　　　　　　　張道陵
　　　欒巴
　　卷六
　　　淮南王　　　　　　李少君
　　　王真　　　　　　　陳長
　　　劉綱　　　　　　　樊夫人
　　　東陵聖母　　　　　孔元
　　　王烈　　　　　　　涉正
　　　焦先　　　　　　　孫登
　　卷七
　　　東郭延　　　　　　靈壽光
　　　劉京　　　　　　　嚴青
　　　帛和　　　　　　　趙瞿
　　　宫嵩　　　　　　　容成公
　　　董仲君　　　　　　倩平吉
　　　王仲都　　　　　　程偉妻
　　　薊子訓
　　卷八
　　　葛𤣥　　　　　　　左慈
　　　王遙　　　　　　　陳永伯
　　　太山老父　　　　　巫炎
　　　河上公　　　　　　劉根
　　卷九
　　　壺公　　　　　　　尹軌
　　　介象
　　卷十
　　　董奉　　　　　　　李根
　　　李意期　　　　　　王興
　　　黄敬　　　　　　　魯女生
　　　甘始　　　　　　　封君達
神仙傳原序
洪著内篇論神仙之事凡二十卷弟子滕升問曰先生
曰神仙可得不死可學古之得仙者豈有其人乎答曰
昔秦大夫阮倉所記有數百人劉向所撰又七十一人
蓋神仙幽𨼆與世異流世之所聞者猶千不及一者也
故寗子入火而凌煙馬皇見迎以獲龍方回咀嚼以雲
母赤將茹葩以隨風㳙子餌术以著經嘯父烈火以無
窮務光游淵以脯薤仇生却老以食松卭疏服石以鍊
形琴髙乗鯉於碭中桂父改色以龜腦女丸七十以増
容陵陽呑五脂以登髙商丘咀菖蒲以不終雨師煉五
色以厲天子光轡虬雷於𤣥塗周晉跨素禽於緱氏軒
轅控飛龍於鼎湖葛由䇿木羊於綏山陸通匝遐紀於
黄盧蕭史乗鳯而輕舉東方飄衣於京都犢子靈化以
淪神主柱飛行於丹砂阮丘長存於睢嶺英氏乗魚以
登遐脩羊陷石於西嶽馬丹回風以電徂鹿翁陟險而
流泉園客蟬蛻於五華余今復抄集古之仙者見於仙
經服食方及百家之書先師所說耆儒所論以為十卷
以傳知真識逺之士其繋俗之徒思不經微者亦不强
以示之矣則知劉向所述殊甚簡要美事不舉此傳雖
深妙竒異不可盡載猶存大體⬤謂有愈於向多所遺
棄也葛洪撰
欽定四庫全書
　神仙傳卷一　　　　　　　晉　葛洪　撰
　　廣成子
廣成子者古之仙人也居崆峒山石室之中黄帝聞而
造焉曰敢問至道之要廣成子曰爾治天下雲不待簇
而飛草木不待黄而落奚足以語至道哉黄帝退而閒
居三月復徃見之廣成子方北首而卧黄帝膝行而前
再拜請問治身之道廣成子蹶然而起曰至哉子之問
也至道之精窈窈冥冥至道之極昏昏黙黙無視無聽
抱神以静形將自正必静必清無勞爾形無搖爾精乃
可長生慎内閉外多知為敗我守其一以處其和故千
二百歳而形未嘗衰得吾道者上為皇入吾道者下為
王吾將去汝適無何之鄉入無窮之門逰無極之野與
日月齊光與天地為常人其盡死而我獨存焉
　　若士
若士者古之神仙也莫知其姓名燕人盧敖秦時逰于
北海經于太隂入于𤣥關至于蒙谷之山而見若士焉
其為人也深目而𤣥凖鳶肩而脩頸豐上而殺下欣欣
然方迎風軒輊而舞顧見盧敖因遁逃于碑下盧敖仰
而視之方踡龜殻而食蟹蛤盧敖乃與之語曰惟以敖
為背羣離黨窮觀六合之外幼而好逰長而不渝周行
四極推此隂之未闕今卒覩夫子于此殆可與敖為友
乎若士儼然而笑曰嘻子中州之民不宜逺而至此猶
光乎日月而載乎列星比夫不名之地猶突奥也我昔
南逰乎洞濔之野北息乎沈黙之鄉西窮乎窈㝠之室
東貫乎澒洞之光其下無地其上無天視焉無見聽焉
無聞其外猶有沷沷之汜其行一舉而千萬里吾猶未
之能也今子逰始至於此乃云窮觀豈不陋哉然子處
矣吾與汗漫期於九垓之上不可以久住乃舉臂竦身
遂入雲中盧敖仰而視之弗見乃止愴恨若有喪者也
曰吾比夫子也猶鴻鵠之與壤蟲也終日而行不離咫
尺自以為逺不亦謬也悲哉
　　沈文泰
沈文泰者九疑人也得江衆神丹土符還年之道服之
有效欲於崑崙安息二千餘年以傳李文淵曰土符不
法服藥行道無益也文淵遂授其秘要後亦昇天今以
竹根汁煑丹黄土去三尸出此二人也
　　彭祖
彭祖者姓籛名鏗帝顓頊之𤣥孫至殷末世年七百六
十歲而不衰老少好恬静不恤世務不營名譽不飾車
服唯以養生治身為事殷王聞之拜為大夫常稱疾閒
居不與政事善於補養導引之術并服水桂雲母粉麋
鹿角常有少容然其性沈重終不自言有道亦不作詭
惑變化鬼怪之事窈然無為時乃逰行人莫知其所詣
伺候之竟不見也有車馬而不常乘或數百日或數十
日不持資糧還家則衣食與人無異常閉氣内息從平
旦至日中乃危坐拭目摩搦身體䑛唇咽唾服氣數十
乃起行言笑如故其體中或有疲倦不安便導引閉氣
以攻其患心存其身頭面九竅五藏四肢至于毛髮皆
令其存覺其氣行體中起於鼻口中達十指末尋即平
和也王自詣問訊不吿之致遺珍玩前後數萬彭祖皆
受之以恤貧賤略無所留又有采女者亦少得道知養
形之方年二百七十歲視之年如十五六王奉事之於
掖庭為立華屋紫閣飾以金玉乃令采女乘輕軿而徃
問道於彭祖采女再拜請問延年益夀之法彭祖曰欲
舉形登天上補仙官者當用金丹此元君太一所服白
日昇天也然此道至大非君王所為其次當愛精養神
服餌至藥可以長生但不能役使鬼神乘虚飛行耳不
知交接之道雖服藥無益也采女能養隂陽者也隂陽
之意可推而得但不思之耳何足枉問耶僕遺腹而生
三歲失母遇犬戎之亂流離西域百有餘年加以少怙
喪四十九妻失五十四子數遭憂患和氣折傷令肌膚
不澤榮衞焦枯恐不得度世所聞素又淺薄不足宣傳
今大宛山中有青精先生者傳言千歲色如童子行步
一日三百里能終歲不食亦能一日九餐真可問也采
女曰敢問青精先生所謂何仙人也彭祖曰得道者耳
非仙人也仙人者或竦身入雲無翅而飛或駕龍乘雲
上造太堦或化為鳥獸浮逰青雲或潛行江海翺翔名
山或食元氣或茹芝草或出入人間則不可識或𨼆其
身草野之間面生異骨體有竒毛戀好深僻不交流俗
然有此等雖有不亡之夀皆去人情離榮樂有若雀之
化蛤雉之為蜃失其本真更守異器今之愚心未之願
也人道當食甘㫖服輕麗通隂陽處官秩耳目聰明骨
節堅强顔色和澤老而不衰延年久視長在世間寒溫
風濕不能傷鬼神衆精莫敢犯五兵百蟲不能近憂喜
毁譽不為累乃可貴耳人之受氣雖不知方術但養之
得宜當至百二十歲不及此者皆傷之也小復曉道可
得二百四十歲能加之可至四百八十歲盡其理者可
以不死但不成仙人耳養壽之道但莫傷之而已夫冬
溫夏凉不失四時之和所以適身也美色淑姿幽閒娯
樂不致思欲之惑所以通神也車服威儀知足無求所
以一其志也八音五色以玩視聽所以導心也凡此皆
以養壽而不能斟酌之者反以速患古之至人恐下才
之子未識事宜流遁不還故絶其源也故有上士别床
中士異被服藥千褁不如獨卧五色令人目盲五味令
人口爽茍能節宣其宜適抑揚其通塞者不减年筭而
得其益凡此之𩔖譬猶水火用之過當反為害耳人不
知其經脈損傷血氣不足内理空疏髓腦不實體已先
病故為外物所犯因風寒酒色以發之耳若本充實豈
當病耶凡逺思强記傷人憂恚悲哀傷人情樂過差傷
人忿怒不解傷人汲汲所願傷人戚戚所患傷人寒暖
失節傷人隂陽不交傷人所傷人者甚衆而獨責於房
室不亦惑哉男女相成猶天地相生也所以導養神氣
使人不失其和天地得交接之道故無終竟之限人失
交接之道故有殘折之期能避衆傷之事得隂陽之術
則不死之道也天地晝離而夜合一嵗三百六十交而
精氣和合者有四故能生育萬物不知窮極人能則之
可以長存次有服氣得其道則邪氣不得入治身之本
要也其餘吐納導引之術及念體中萬神有含影守形
之事一千七百餘條及四時首向責已謝過卧起早晏
之法皆非真道可以教初學者以正其心耳愛精養體
服氣鍊形萬神自守其不然者則榮衞枯瘁萬神自逝
非思念所畱者也愚人為道不務其本而逐其末吿以
至言又不能信見約要之書謂之輕淺而晝夕伏誦觀
夫太清北神中經之屬以此疲勞至死無益也不亦悲
哉又人苦多事又少能棄世獨住山居穴處者以順道
教之終不能行是非仁人之意也但知房中之道閉氣
之術節思慮適飲食則得道矣吾先師初著九都節解
韜形𨼆遁無為開明四極九室諸經萬三千首為以示
始涉門庭者耳采女具受諸要以教王王試為之有驗
欲秘之乃令國中有傳彭祖道者誅之又欲害彭祖以
絶之彭祖知之乃去不知所在其後七十餘年聞人於
流沙之西見之王能常行彭祖之道得壽三百嵗力轉
丁壯如五十時鄭女妖淫王失其道而殂俗間相傳言
彭祖之道殺人者由於王禁之故也彭祖去殷時年七
百七十嵗非壽終也
　　白石生
白石生者中黄丈人弟子也至彭祖之時已年二千餘
嵗矣不肯修昇仙之道但取於不死而已不失人間之
樂其所據行者正以交接之道為主而金液之藥為上
也初患家貧身賤不能得藥乃養猪牧羊十數年約衣
節用致貨萬金乃買藥服之常煑白石為糧因就白石
山居時人號曰白石生亦時食脯飲酒亦時食穀日能
行三四百里視之色如三十許人性好朝拜存神又好
讀仙經及太素傳彭祖問之何以不服藥昇天乎答曰
天上無復能樂於此間耶但莫能使老死耳天上多有
至尊相奉事更苦人間耳故時人號白石生為𨼆遁仙
人以其不汲汲於昇天為仙官而不求聞達故也
　　黄山君
黄山君者修彭祖之術年數百嵗猶有少容亦治地仙
不取飛昇彭祖既去乃追論其言為彭祖經得彭祖經
者便為木中之松栢也
　　鳯綱
鳯綱者漁陽人也常採百草花以水漬泥封之自正月
始盡九月末止埋之百日煎丸之卒死者以此藥内口
中皆立生綱長服此藥得夀數百嵗不老後入地肺山
中仙去
　
　
　
　
　
　
　神仙傳卷一
欽定四庫全書
　神仙傳卷二　　　　　　　晉　葛洪　撰
　　皇初平
皇初平者丹谿人也年十五而家使牧羊有道士見其
良謹使將至金華山石室中四十餘年忽然不復念家
其兄初起入山索初平歴年不能得見後在市中有道
士善卜乃問之曰吾有弟名初平因令牧羊失之今四
十餘年不知死生所在願道君為占之道士曰金華山
中有一牧羊兒姓皇名初平是卿弟非耶初起聞之驚
喜即隨道士去尋求果得相見兄弟悲喜因問弟曰羊
皆何在初平曰羊近在山東初起徃視了不見羊但見
白石無數還謂初平曰山東無羊也初平曰羊在耳但
兄自不見之初平便乃俱徃㸔之乃叱曰羊起於是白
石皆變為羊數萬頭初起曰弟獨得神通如此吾可學
否初平曰唯好道便得耳初起便棄妻子留就初平共
服松脂茯苓至五千日能坐在立亡行於日中無影而
有童子之色後乃俱還鄉里諸親死亡略盡乃復還去
臨去以方授南伯逢易姓為赤初平改字為赤松子初
起改字為魯班其後傳服此藥而得仙者數十人焉
　　呂恭
吕恭字文敬少好服食將一奴一婢於太行山中採藥
忽有三人在谷中因問恭曰子好長生乎而乃勤苦艱
險如是耶恭曰實好長生而不遇良方故採服此物冀
有微益也一人曰我姓吕字文起一人曰我姓孫字文
陽一人曰我姓李字文上皆太清太和府仙人也時來
採藥當以成授新學者公既與吾同姓又字得吾半是
公命當應長生也若能隨我採藥語公不死之方恭即
拜曰有幸得遇神人但恐闇塞多罪不足教授若見採
救是更生之願也即隨仙人去二日乃授恭秘方一通
因遣恭還曰可歸省鄉里恭即拜辭仙人語恭曰公來
雖二日今人間已二百年恭歸到家但見空野無復子
孫乃見鄉里數世後人趙光輔遂問吕恭家何在人轉
怪之曰君自何來乃問此久逺之人吾聞先世傳有吕
恭將一奴一婢入山採藥不復歸還以為虎狼所傷耳
經今已二百餘年君何問乎吕恭有後世孫吕習者在
城東北十里作道士人多奉事之推求易得耳恭承輔
言徃到習家叩門而呼之奴出問曰公何來恭曰此是
吾家也我昔採藥隨仙人去至今二百餘年今復歸矣
習舉家驚喜徒跣而出拜曰仙人來歸流涕不能自勝
居久之乃以神方授習而去時習已年八十服之轉轉
還少至二百嵗乃入山去其子孫世世服此藥無復老
死皆得仙也
　　沈建
沈建者丹陽人也世為長史而建獨好道不肯仕宦學
導引服食之術逺年却老之法又能治病病無輕重遇
建則差舉事之者千餘家一日建當逺行留寄一奴一
婢并驢一頭羊十口各與藥一丸語主人曰但累⬤居
不煩主人飲食也便决去主人怪之曰此君所寄口有
十三不留寸資當若之何建去之後主人飲啖奴婢奴
婢聞食皆吐逆以草與驢羊驢羊皆避而不食便欲觝
人主人乃驚後百餘日奴婢面體光澤轉勝於初時驢
羊悉肥如飼建去三年乃還又各以一丸藥與奴婢驢
羊乃却飲食如故建遂斷穀不食能輕舉飛行徃還如
此三百餘年乃絶迹不知所之也
　　華子期
華子期者淮南人也師祿里先生受𨼆仙靈寳方一曰
伊洛飛龜秩二曰伯禹正機三曰平衡方按合服之日
以還少一日能行五百里力舉千斤一嵗十二易其形
後乃仙去
　　樂子長
樂子長者齊人也少好道因到霍林山遇仙人授以服
巨勝赤松散方仙人告之曰蛇服此藥化為龍人服此
藥老成童又能昇雲上下改人形容崇氣益精起死養
生子能行之可以度世子長服之年一百八十嵗色如
少女妻子九人皆服其藥老者返少小者不老乃入海
登勞盛山而仙去也
　　衞叔卿
衞叔卿者中山人也服雲母得仙漢元鳯二年八月壬
辰武帝閒居殿上忽有一人乗浮雲駕白鹿集於殿前
帝驚問之為誰曰我中山衞叔卿也帝曰中山非我臣
乎叔卿不應即失所在帝甚悔恨即使使者梁伯之徃
中山推求遂得叔卿子名度世即將還見帝問焉度世
答曰臣父少好仙道服藥治身八十餘年體轉少壯一
旦委臣去言當入華山耳今四十餘年未嘗還也帝即
遣梁伯之與度世徃華山覔之度世與梁伯之俱上山
輒雨積數日度世乃曰吾父豈不欲吾與人俱徃乎更
齋戒獨上望見其父與數人於石上嬉戲度世既到見
父上有紫雲覆廕鬱鬱白玉為床有數仙童執幢節立
其後度世望而再拜叔卿問曰汝來何為度世具説天
子悔恨不得與父共語故遣使者與度世共來叔卿曰
吾前為太上所遣欲戒帝以灾厄之期及救危厄之法
國祚可延而帝强梁自貴不識道真反欲臣我不足吿
語是以棄去今當與中黄太一共定天元九五之紀吾
不得復徃也度世因曰向與父博者為誰叔卿曰洪崖
先生許由巢父王子晉薛容也今世向大亂天下無聊
後數百年間土滅金亡天君來出乃在壬辰耳我有仙
方在家西北柱下歸取按之合藥服餌令人長生不死
能乗雲而行道成來就吾於此不須復為漢臣也度世
拜辭而歸掘得玉函封以飛仙之香取而按之餌服乃
五色雲母并以教梁伯之遂俱仙去不以吿武帝也
　　魏伯陽
魏伯陽者呉人也本髙門之子而性好道術不肯仕宦
閒居養性時人莫知之後與弟子三人入山作神丹丹
成知弟子心不盡乃試之曰此丹今雖成當先試之今
試飴犬犬即飛者可服之若犬死者則不可服也伯陽
入山特將一白犬自隨又有毒丹轉數未足合和未至
服之暫死故伯陽便以毒丹與白犬食之即死伯陽乃
問弟子曰作丹惟恐不成丹既成而犬食之即死恐未
合神明之意服之恐復如犬為之奈何弟子曰先生當
服之否伯陽曰吾背違世俗委家入山不得仙道亦不
復歸死之與生吾當服之耳伯陽乃服丹丹入口即死
弟子顧相謂曰作丹欲長生而服之即死當奈何獨有
一弟子曰吾師非凡人也服丹而死將無有意耶亦乃
服丹即復死餘二弟子乃相謂曰所以作丹者欲求長
生今服即死焉用此為若不服此自可數十年在世間
活也遂不服乃共出山欲為伯陽及死弟子求市棺木
二人去後伯陽即起將所服丹内死弟子及白犬口中
皆起弟子姓虞遂皆仙去因逢人入山伐木乃作書與
鄉里寄謝二弟子弟子方乃懊恨伯陽作參同契五行
相𩔖凡三卷其説似解周易其實假借爻象以論作丹
之意而儒者不知神仙之事反作隂陽注之殊失其大
㫖也
　
　
　
　
　
　
　
　
　
　
　
　
　
　
　
　神仙傳卷二
欽定四庫全書
　神仙傳卷三　　　　　　　晉　葛洪　撰
　　沈羲
沈羲者呉郡人也學道於蜀中但能消灾治病救濟百
姓而不知服食藥物功徳感於天天神識之羲與妻賈
氏共載詣子婦卓孔寧家道次忽逢白鹿車一乗青龍
車一乗白虎車一乗從數十騎皆是朱衣仗節方飾帶
劍輝赫滿道問羲曰君見沈道士乎羲愕然曰不知何
人耶又曰沈羲答曰是某也何為問之騎吏曰羲有功
於民心不忘道從少已來履行無過夀命不長算祿將
盡黄老愍之今遣仙官來下迎之侍郎薄延者白鹿車
是也度世君司馬生者青龍車是也送迎使者徐福者
白虎車是也須臾忽有三仙人在前羽衣持節以白玉
版青玉介丹玉字授與羲羲跪受未能讀云拜羲為碧
落侍郎主呉越生死之籍遂載羲昇天時道間鋤耘人
皆共見之不知何等須臾大霧霧解失其所在但見羲
所乗車牛入田食苗或有識是羲牛者以語其家弟子
數百人恐是邪魅將羲藏於山谷間乃分布於百里之
内求之不得而後四百餘年忽來還鄉推求得其數世
孫名懷喜懷喜吿曰聞先人相傳説家祖有仙人今仙
人果歸也留數十日羲因話初上天時不得見天尊但
見老君東向坐有左右勑羲不得謝但黙坐而已見宫
殿鬱鬱有如雲氣五色𤣥黄不可名字侍者數百人多
女子及少男庭中有珠玉之𣗳蒙茸叢生龍虎辟邪逰
戱其間但聞琅琅有如銅鐵之聲不知何物四壁熠熠
有符書著之老君形體略髙一丈披髮垂衣頂項有光
須臾數髪有玉女持金盤玉盃盛藥賜羲曰此是神丹
服之者不死矣妻各得一刀圭告言飲畢而謝之服藥
後賜棗二枚大如雞子脯五寸遣羲去曰汝還人間救
治百姓之疾病者君欲來上天書此符懸於竿杪吾當
迎汝乃以一符及仙方一首賜羲羲奄忽如睡已在地
上後人多得其方術者也
　　陳安世
陳安世者京兆人也為灌叔平客稟性慈仁行見鳥獸
下道避之不欲驚動不踐生蟲未嘗殺物年三十而叔
平好道思神忽有二仙人託為書生從叔平行遊以觀
試之叔平不覺其是仙人也久而轉懈怠叔平在内方
作美食二仙人復來詣門問安世曰叔平在否答曰在
因入白叔平叔平即欲出其妻止之曰餓書生輩復欲
求腹飽耳勿與食於是叔平使安世出吿言不在二人
曰汝向言在今言不在何也大家勑我去耳二人益善
之以實對乃相謂曰叔平勤苦有年今日值吾二人而
反懈怠是其不遇我幾成而敗之乃問安世曰汝好遨
戯耶答曰不好也又曰汝好道希仙耶答曰好道然無
緣知耳二人曰汝審好道明日早㑹道北大𣗳下安世
早徃期處到日西而不見二人乃起將去曰書生定欺
我耳二人已在其耳邉呼之曰安世汝來何晚耶答曰
早旦來但不見君耳二人曰我端坐在汝邉耳頻三期
之而安世輒早至知其可教乃以藥兩丸與之誡曰汝
歸家勿復飲食别止一處安世依誡二人常徃其處叔
平怪之曰安世處空室何得有人語徃輒不見何也答
曰我獨語耳叔平見安世不服食但飲水止息别位疑
非常人自知失賢乃歎曰夫道尊徳貴不在年齒父母
生我然非師則莫能使我長生也先聞道者則為師矣
乃自執弟子之禮朝夕拜事安世為之洒掃安世道成
白日昇天臨去遂以要道傳叔平叔平後亦得仙也
　　李八伯
李八伯者蜀人也莫知其名歴世見之時人計之已年
八百嵗因以號之或𨼆山林或在⬤市知漢中唐公昉
求道而不遇明師欲教以至道乃先徃試之為作傭客
公昉不知也八伯驅使用意過於他人公昉甚愛待之
後八伯乃偽作病危困欲死公昉為迎醫合藥費數十
萬不以為損憂念之意形於顔色八伯又轉作惡瘡周
身匝體膿血臭惡不可近視人皆不忍近之公昉為之
流涕曰卿為吾家勤苦累年而得篤病吾趣欲令卿得
愈無所恡惜而猶不愈當如卿何八伯曰吾瘡可愈然
須得人䑛之公昉乃使三婢為䑛之八伯曰婢䑛之不
能使愈若得君䑛之乃當愈耳公昉即為䑛之八伯又
言君䑛之復不能使吾愈得君婦為䑛之當愈也公昉
乃使婦䑛之八伯曰瘡乃欲差然須得三十斛美酒以
浴之乃都愈耳公昉即為具酒三十斛著大器中八伯
乃起入酒中洗浴瘡則盡愈體如凝脂亦無餘痕乃吿
公昉曰吾是仙人君有至心故來相試子定可教今當
相授度世之訣矣乃使公昉夫妻及䑛瘡三婢以浴餘
酒自洗即皆更少顔色恱美以丹經一卷授公昉公昉
入雲臺山中合丹丹成便登仙去今拔宅之處在漢中
也
　　李阿
李阿者蜀人也蜀人傳世見之不老如故常乞於成都
市而所得隨復以拯貧窮者夜去朝還市人莫知其所
宿也或問徃事阿無所言但占阿顔色若顔色欣然則
事皆吉若容貌慘戚則事皆㓙若阿含笑者則有大慶
微歎者則有深憂如此之候未曽不審也有古强者疑
阿是異人常親事之試隨阿還所宿乃在青城山中强
後復欲隨阿去然身未知道恐有虎狼故持其父長刀
以自衞阿見之怒曰汝隨我行何畏虎耶取强刀擊石
折敗强⬤憂刀敗至旦復出隨之阿問曰汝愁刀敗耶
强言實恐父怒阿即取刀以左右手擊地刀復如故以
還强强逐阿還成都未至道次逢奔車阿以脚置車下
轢其脚脛皆折阿即死强驚視之須臾阿起以手抑按
脚復如故强年十八見阿色如五十許人至强年八十
餘而阿猶如故後語人云被崑崙山召當去遂不復還
耳
　　王逺
王逺字方平東海人也舉孝亷除郎中稍加至中散大
夫博學五經尤明天文圖䜟河洛之要逆知天下盛衰
之期九州吉㐫觀諸掌握後棄官入山修道道成漢孝
桓帝聞之連徵不出使郡牧逼載以詣京師逺低頭閉
口不肯答詔乃題宫門扇板四百餘字皆説方來之事
帝惡之使人削之外字始去内字復見字墨皆徹入板
裏方平無復子孫鄉里人累世相傳共事之同郡故太
尉公陳耽為方平架道室旦夕朝拜之但乞福消灾不
從學道方平在耽家四十餘年耽家無疾病死喪奴婢
皆然六畜繁息田⬤萬倍仕宦髙遷後語耽云吾期運
將盡當去不得復停明日日中當發也至時方平死耽
知其化去不敢下著地但悲涕歎息曰先生捨我去耶
我將何如具棺器燒香就床上衣裝之至三日三夜忽
失其尸衣帶不解如蛇蛻耳方平去後百餘日耽亦死
或謂耽得方平之道化去或謂方平知耽將終委之而
去也其後方平欲東之括蒼山過呉徃胥門蔡經家經
者小民也骨相當仙方平知之故住其家遂語經曰汝
生命應得度世故欲取汝以補仙官然汝少不知道今
氣少肉多不得上昇當為尸解耳尸解一劇須臾如從
狗竇中過耳吿以要言乃委經去後經忽身體發熱如
火欲得水灌舉家汲水以灌之如沃燋石似此三日中
消耗骨立乃入室以被自覆忽然失其所在視其被中
惟有皮頭足具如今蟬蜕也去十餘年忽然還家去時
已老還更少壯頭髪還黑語其家云七月七日王君當
來過到其日可多作數百斛飲食以供從官乃去到期
日其家假借盆甕作飲食數百斛羅列覆置庭中其日
方平果來未至經家則聞金鼔簫管人馬之聲比近皆
驚不知何所在及至經家舉家皆見方平著逺逰冠朱
服虎頭鞶裳五色綬帶劍少鬚黄色長短中形人也乗
羽車駕五龍龍各異色麾節幡旗前後導從威儀奕奕
如大將軍也有十二玉壺皆以臘⬤封其口鼔吹皆乗
麟從天上下懸集不從道行也既至從官皆𨼆不知所
在惟見方平坐耳須臾引見經父母兄弟因遣人召麻
姑相問亦莫知麻姑是何神也言王方平敬報久不在
民間今集在此想姑能暫來語否有頃信還但聞其語
不見所使人也答言麻姑再拜比不相見忽已五百餘
年尊卑有序脩敬無階思念煩信承來在彼登當傾倒
而先被記當案行蓬萊今便暫徃如是當還還便親覲
願未即去如此兩時間麻姑來來時亦先聞人馬之聲
既至從官當半於方平也麻姑至蔡經亦舉家見之是
好女子年十八九許於頂中作髻餘髮散垂至腰其衣
有文章而非錦綺光彩耀日不可名字皆世所無有也
入拜方平方平為之起立坐定召進行厨皆金玉盃盤
無限也餚膳多是諸花菓而香氣達於内外擘脯而行
之如松栢炙云是麟脯也麻姑自說接待以來已見東
海三為桑田向到蓬萊水又淺於徃昔㑹時略半也豈
將復還為陵陸乎方平笑曰聖人皆言海中行復揚塵
也麻姑欲見蔡經母及婦姪時經弟婦新産數十日麻
姑望見乃知之曰噫且止勿前即求少許米至得米便
以撒地謂以米祛其⬤也視米皆成真珠方平笑曰姑
故少年也吾老矣不喜復作此曹輩狡獪變化也方平
語經家人曰吾欲賜汝輩酒此酒乃出天厨其味醇釀
非俗人所宜飲飲之或能爛腸今當以水和之汝輩勿
怪也乃以一升酒合水一斗攪之以賜經家人人飲一
升許皆醉良久酒盡方平語左右曰不足復還取也以
千錢與餘杭姥相聞求其酤酒須臾信還得一油囊酒
五斗許信傳餘杭姥答言恐地上酒不中尊者飲耳又
麻姑手爪不如人爪形皆似鳥爪蔡經中心私言若背
大癢時得此爪以爬背當佳也方平已知經心中所言
即使人牽經鞭之曰麻姑神人也汝何忽謂其爪可以
爬背耶便見鞭著經背亦不見有人持鞭者方平吿經
曰吾鞭不可妄得也經比⬤有姓陳失其名字嘗罷尉
聞經家有神人乃詣門扣頭求乞拜見於是方平引前
與語此人便乞得驅使比於蔡經方平曰君且起可向
日立方平從後視之曰噫君心不正影不端終不可教
以仙道也當授君地上主者之職臨去以一符并一傳
著小箱中以與陳尉吿言此不能令君度世止能令君
竟本夀夀自出百嵗也可以消灾治病病者命未終及
無罪犯者以符到其家便愈矣若有邪鬼血食作禍者
帶此傳以勑社吏當收送其鬼君心中亦當知其輕重
臨時以意治之陳尉以此符治病有效事之者數百家
陳尉夀一百一十一嵗而死死後其子孫行其符不復
效矣方平去後經家所作飲食數百斛在庭中者悉盡
亦不見人飲食之也經父母私問經曰王君是何神人
復居何處經答曰常治崑崙山徃來羅浮山括蒼山此
三山上皆有宫殿宫殿一如王宫王君常任天曹事一
日之中與天上相反覆者數遍地上五嶽生死之事悉
闗王君王君出時或不盡將百官惟乗一黄麟將士數
十人侍每行常見山林在下去地常數百丈所到山海
之神皆來奉迎拜謁或有千道者後數年經復暫歸家
方平有書與陳尉真書廓落大而不工先是無人知方
平名逺者起此乃因陳尉書知之其家於今世世存錄
王君手書及其符傳於小箱中秘之也
　　伯山甫
伯山甫者雍州人也在華山中精思服餌時時歸鄉里
省親如此二百餘年不老每入人家即知人家先世已
來善惡功過有如臨見又知未來吉㓙言無不效見其
外生女年老多病將藥與之女服藥時年七十稍稍還
少色如桃花漢遣使者經見西河城東有一女子笞一
老翁其老翁頭髮皓白長跪而受杖使者怪而問之女
子曰此是妾兒昔妾舅氏伯山甫以神方教妾妾教使
服之不肯而致今日衰老不及於妾妾恚怒故與之杖
耳使者問女及兒今各年幾女子答云妾年二百三十
嵗矣兒今年七十此女後入華山得仙而去
　
　
　
　神仙傳卷三
欽定四庫全書
　神仙傳卷四　　　　　　　晉　葛洪　撰
　　墨子
墨子者名翟宋人也仕宋為大夫外治經典内修道術
著書十篇號為墨子世多學之者與儒家分塗務尚儉
約頗毁孔子尤善戰守之功公輸班為楚將作雲梯之
械將以攻宋墨子聞之徒行詣楚足乃壊裂裳以褁之
七日七夜到楚見公輸班説之曰子為雲梯將以攻宋
宋何罪之有耶楚餘於地而不足於民殺所不足而爭
所有餘不可謂智宋無罪而攻之不可謂仁知而不爭
不可謂忠爭而不得不可謂强公輸班曰吾不可以言
於王矣墨子曰子令見我於王公輸班曰諾墨子見王
曰今有人⬤其文軒隣有弊轝而欲⬤之⬤其錦繡隣
有短褐而欲⬤之⬤其粱肉隣有糟糠而欲⬤之此謂
何若人也楚王曰若然者必有狂疾翟曰楚有雲夢麋
鹿滿之江漢魚鼈為天下富宋無雉兔井鮒此猶粱肉
之與糟糠也楚有柟梓松橡宋無數尺之木此猶有錦
繡之與短褐也臣聞大王吏議攻宋與此同也王曰善
哉然公輸班已為雲梯謂必取宋於是見公輸班攻宋
墨子解帶為城以幞為械公輸班乃設攻城之機九變
而墨子九拒之公輸班之攻城械盡而墨子之守有餘
公輸班屈曰吾知所以攻子矣吾不言墨子曰吾知子
所以攻我吾不言矣楚王問其故墨子曰公輸班之意
不過欲殺臣謂宋莫能守耳然臣之弟子禽滑⬤等三
百人早已操臣守禦之器在宋城之上而待楚冦至矣
雖殺臣不能絶也楚乃止不復攻宋焉墨子年八十有
二乃歎曰世事已可知矣榮位非可長保將委流俗以
從赤松逰矣乃謝遣門人入山精思至道想像神仙於
是夜常聞左右山間有誦書聲者墨子卧後又有人來
以衣覆之墨子乃伺之忽有一人乃起問之曰君豈山
嶽之靈氣乎將度世之神仙乎願且少留誨以道教神
人曰子有至徳好道故來相候子欲何求墨子曰願得
長生與天地同畢耳於是神人授以素書朱英丸方道
靈教戒五行變化凡二十五卷吿墨子曰子既有仙分
縁又聰明得此便成不必須師也墨子拜受合作遂得
其效乃撰集其要以為五行記五卷乃得地仙𨼆居以
避戰國至漢武帝時遂遣使者楊遼束帛加璧以聘墨
子墨子不出視其顔色常如五六十歲人周逰五嶽不
止一處也
　　劉政
劉政者沛國人也髙才博物學無不覽深維居世榮貴
須臾不如學道可得長生乃絶進取之路求養性之術
勤尋異聞不逺千里茍有勝己雖奴客必師事之後治
墨子五行記兼服朱英丸年百八十餘歲也如童子好
為變化𨼆形又能以一人作百人百人作千人千人作
萬人又能𨼆三軍之衆使人化成一叢林木亦能使成
鳥獸試取他人器物以置其衆處人不覺之又能種五
菓之木便華實可食生致行厨供數百人又能吹氣為
風飛沙揚石以手指屋宇山林壺器便欲傾壞更指之
則還如故又能化作美女之形及作木人能一日之中
行數千里噓水興雲奮手起霧聚壤成山刺地成淵能
忽老忽少乍大乍小入水不濕步行水上召江海中魚
鼈蛟龍黿鼉即皆登岸又口吐五色之氣方廣十里氣
上連天又能騰躍上下去地數百丈後不知所在
　　孫博
孫博者河東人也有清才能屬文著書百許篇誦經數
十萬言晚乃學道治墨子之術能使草木金石皆為火
光照耀數十里亦能使身中成炎口中吐火指大𣗳生
草即焦枯若更指之則復如故亦能使三軍之衆各成
一樷火又有藏人亡奴在軍中者自捕之不得因就博
請博語奴主曰吾為卿焼其營⬤奴必走出卿但諦伺
捉取之於是博以一赤丸擲於軍中須臾火起漲天奴
果走出而得之博乃更以一青丸擲之火中火勢即滅
屋⬤百物向已焦燃者皆悉如故不損博每作火有所
燒他人雖以水灌之終不可滅須博自止之乃止耳行
火水中不但己身不沾乃能兼使從者數百人皆不沾
又能將人於水上敷席而坐飲食作樂使衆人舞於其
上不沒不濡終日盡歡其疾病者就博自治亦無所云
為博直指之言愈即愈又山間石壁及地上盤石博便
入其中初尚見背及兩耳出石間良久都沒又能呑刀
劍數十枚及從壁中出入如有孔穴也又能引鏡為刀
屈刀為鏡可積時不改須博指之刀復如故後入林慮
山中合神丹而仙矣
　　班孟
班孟者不知何許人或云女子也能飛行終日又能坐
空虚之中與人言語又能入地中初時沒足至腰及胷
漸漸但餘冠幘良久而盡沒不見又以指刻地即成泉
井而可汲引又吸人屋上瓦瓦即飛入人家人家有桑
菓數十株皆聚之成積如山如此十餘日吹之各還其
本處如常又能含墨舒紙著前嚼墨一噴之皆成文字
滿紙各有意義後服酒餌丹年四百餘嵗更少容後入
大治山中仙去也
　　玉子
玉子者姓張震南郡人也少學衆經周幽王徵之不起
乃歎曰人居世間日失一日去生轉逺去死轉近而貪
富貴不知養性命盡氣絶即死位為王侯金玉如山何
益於是為灰土乎獨有神仙度世可以無窮耳乃師長
桑子受其衆術乃造一家之法著道書百餘篇其術以
務魁為主而精於五行之意演其微妙以養性治病消
灾散禍能起飄風發木折屋作雲雷雨霧以草芥瓦石
為六畜龍虎立便能行分形為數百千人又能涉行江
漢含水噴之立成珠玉遂不復變也或時閉氣不息舉
之不起推之不動屈之不曲伸之不直如此數十日乃
復起如故每與諸弟子行各丸泥為馬與之皆令閉目
須臾皆乗大馬乗之一日千里又能吐五色氣起數丈
見飛鳥過指之墮地又臨淵投符召魚鼈魚鼈皆走上
岸又能使諸弟子舉眼即見千里外物亦不能久也其
務魁時以器盛水著兩魁之間吹而噓之水上立有赤
光繞之曄曄而起又以此水治百病在内者飲之在外
者浴之皆使立愈後入崆峒山合丹丹成白日昇天也
　　天門子
天門子者姓王名綱尤明補養之要故其經曰陽生立
於寅純木之精隂生立於申純金之精夫以木投金無
徃不傷故隂能溲陽也隂人著脂粉者法金之白也是
以真人道士莫不留心駐意精其微妙審其盛衰我行
青龍彼行白虎彼前朱雀我後𤣥武不死之道也又隂
人之情也有急於陽然能外自戕抑不肯請陽者明金
不為木屈也陽性氣剛躁志節踈略至於逰晏則聲氣
和柔言辭卑下明木之畏金也天門子既行此道年二
百八十嵗色如童子乃服珠醴得仙入𤣥洲去也
　　九靈子
九靈子者姓皇名化得還年却老胎息内視之要五行
之道其經曰此術可以辟五兵却虎狼安全己身營護
家門保子冝孫内外和睦人見則喜不見則思既宜從
軍又利逺客他人謀已消滅不成千殃萬禍伏而不起
杜姦邪之路塞妖怪之門呪咀之者其災不成厭蠱之
者其禍不行天下之賢皆來宗己傾神靈之心得百姓
之意田⬤大行六畜繁孶奴婢安家疾病得愈縣官逆
解忿爭得勝百事皆利世有專世行此道者大得其妙
在人間五百餘年顔容益少後服鍊丹而乃登仙去矣
　　北極子
北極子者姓隂名恒其經曰治身之道愛神為寳養性
之術死入生出常能行之與天相畢因生求生真生矣
以鐡治鐵之謂真以人治人之謂神後服神丹而仙焉
　　絶洞子
絶洞子者姓李名修其經曰弱能制强隂能弊陽常若
臨深履危御奔乗駕長生之道也年四百餘歲顔色不
衰著書四十篇名曰道源服丹昇天也
　　太陽子
太陽子者姓離名明本玉子同年之親友也玉子學道
已成太陽子乃事玉子盡弟子之禮不敢懈怠然玉子
特親愛之有門人三十餘人莫與其比也而好酒恒醉
頗以此見責然善為五行之道雖鬢髮班白而肌膚豐
盛面目光華三百餘嵗猶自不改玉子謂之曰汝當理
身養性而為衆賢法司而低迷大醉功業不修大藥不
合雖得千嵗猶未足以免死况數百嵗者乎此凡庸所
不為况於達者乎對曰晚學性剛俗態未除故以酒自
驅其驕慢如此著七寳𣗳之術深得道要服丹得仙時
時在世間五百嵗中面如少童多酒其鬢鬚皓白也
　　太陽女
太陽女者姓朱名翼敷演五行之道加思増益致為微
妙行用其道甚驗甚速年二百八十嵗色如桃花口如
含丹肌膚充澤眉鬢如畫有如十七八者也奉事絶洞
子丹成以賜之亦得仙昇天也
　　太隂女
太隂女者姓盧名全為人聰達知慧過人好玉子之道
頗得其法未能精妙時無明師乃當道沽酒宻欲求賢
積年累久未得勝己者㑹太陽子過之飲酒見女禮節
恭修言詞間雅太陽子喟然歎曰彼行白虎螣蛇我行
青龍𤣥武天下悠悠知者為誰女聞之大喜使妹問客
土數為幾對曰不知也但南三北五東七西七中一耳
妹還報曰客大賢者至徳道人也我始問一已知五矣
遂請入道室改進妙饌盛設嘉珍而享之以自陳訖太
陽子曰共事天帝之朝俱飲神光之水身登玉子之魁
體有五行之寳唯賢是親豈有所怪遂授補道之要授
以蒸丹之方合服得仙仙時年已二百嵗而有少童之
色也
　　太𤣥女
太𤣥女者姓顓名和少喪夫主有術人相其母子曰皆
不夀也乃行學道治玉子之術遂能入水不濡盛寒之
時單衣行水上而顔色不變身體溫暖可至積日能徙
官府宫殿城市及世人屋⬤於他處視之無異指之則
失其所在又門户櫝櫃有關籥者指之即開指山山崩
指𣗳𣗳死更指之皆復如故將弟子行所到山間日暮
以杖扣山石石皆有門户開入其中有屋室床几帷帳
厨廩酒食如常雖行萬里所在常耳能令小物忽大如
屋大物忽小於毫芒野火漲天噓之即滅又能生炎火
之中衣裳不燃須臾之間化為老翁小兒車馬無所不
為行三十六術甚有神效起死無數不知其何所服食
顔色益少鬢髮如鴉忽白日昇天而去
　　南極子
南極子者姓柳名融能合粉成雞子吐之數十枚煑之
而啖出雞子中黄皆餘有少許粉如指端者取粉塗杯
呪之即成龜煑之可食腹藏皆具而粉杯成龜殻者取
肉則殻還成粉杯矣又取水呪之即成美酒飲之醉人
又能舉手即成大𣗳人或折其細枝以刺屋間連日猶
在以漸萎黄與真木無異也服雲霜丹而得仙去矣
　　黄盧子
黄盧子者姓葛名起甚能理病若千里只寄姓名與治
之皆得痊愈不必見病人身也善氣禁之道禁虎狼百
蟲皆不得動飛鳥不得去水為逆流一里年二百八十
嵗力舉千鈞行及奔馬頭上常有五色氣髙丈餘天大
旱時能至淵中召龍出催促便昇天即便降雨數數如
此一旦乗龍而去與諸親故辭别遂不復還矣
　
　
　
　
　
　
　
　神仙傳卷四
欽定四庫全書
　神仙傳卷五　　　　　　　晉　葛洪　撰
　　馬鳴生
馬鳴生者齊國臨淄人也本姓和字君賢少為縣吏因
逐捕而為賊所傷當時暫死得道士神藥救之遂活便
棄職隨師初但欲求受治瘡病耳知其有長生之道遂
久事之隨師負笈西之女几山北到𤣥丘山南湊瀘江
周逰天下勤苦備嘗乃受太清神丹經三卷歸入山合
藥服之不樂昇天但服半劑為地仙矣常居所在不過
三年輒便易處人或不知其是仙人也架屋⬤畜僕從
乗車馬與俗人無異如此展轉逰九州五百餘年人多
識之怪其不老後乃修大丹白日昇天而去也
　　隂長生
隂長生者新野人也漢隂皇后之屬少生富貴之門而
不好榮位專務道術聞有馬鳴生得度世之道乃尋求
遂與相見執奴僕之役親運履之勞鳴生不教其度世
之道但日夕與之髙談當世之事治生佃農之業如此
二十餘年長生不懈怠同時共事鳴生者十二人皆悉
歸去獨有長生不去敬禮彌肅鳴生乃吿之曰子真是
能得道者乃將長生入青城山中煑黄土而為金以示
之立壇四面以太清神丹經受之乃别去長生歸合丹
但服其半即不昇天乃大作黄金數十萬斤布施天下
窮乏不問識與不識者周行天下與妻子相隨舉門而
皆不老後於平都山白日昇天臨去時著書九篇云上
古得仙者多矣不可盡論但漢興已來得仙者四十五
人連余為六矣二十人尸解餘者白日昇天焉抱朴子
曰洪聞諺書有之曰子不夜行不知道上有夜行人故
不得仙者亦安知天下山林間有學道得仙者耶隂君
已服神丹雖未昇天然方以𩔖聚同聲相應便自與仙
人相尋索聞見故知此近世諸仙人之數爾而俗民謂
為不然以己所不聞則謂無有不亦悲哉夫草澤間士
以𨼆逸得志以經籍自娱不耀文彩不揚聲名不循求
進不營聞達人猶不識之豈况仙人亦何急急令聞達
朝闕之徒知其所云為哉隂君自序云維漢延光元年
新野山北予受和君神丹要訣道成去世副之名山如
有得者列為真人行乎去來何為俗間不死之道要在
神丹行氣導引俯仰屈伸服食草木可得少延不求未
度以至天仙子欲聞道此是要言積學所致無為為神
上士聞之勉力加勤下士大笑以為不然能知神丹久
視長存於是隂君裂黄素寫丹經一通封以文石之凾
著嵩山一通黄櫃簡漆書之封以青玉之凾置大華山
一通黄金之簡刻而書之封以白銀之凾著蜀經山一
通白縑書之合為一卷付弟子使世世當有所傳付又
著書三篇以示將來其一曰唯余之先佐命唐虞爰逮
漢世紫艾重紆余獨好道而為匹夫髙尚素志不事王
侯貪生得生亦又何求超跡蒼霄乗虚駕浮青腰承翼
與我為仇入火不灼蹈水不濡逍遙太極何慮何憂遨
戯仙都顧愍羣愚年命之逝如彼川流奄忽未幾泥土
為儔奔馳索死不肯暫休其二曰余之聖師體道如貞
昇降變化松喬為隣惟余同學十有二人寒苦求道歴
二十春中多怠慢志行不勤痛乎諸子命也自天天不
妄授道必歸賢身投幽壤何時可還嗟爾將來勤加精
研勿為流俗富貴所牽神道一成昇彼九天夀同三光
何但億年其三曰惟余垂髮少好道徳棄家隨師東西
南北委於五濁避世自匿二十餘年名山之側寒不遑
衣飢不暇食思不敢歸勞不敢息奉事聖師承顔恱色
面垢足胝乃見哀識遂授要訣恩深不測妻子延年咸
享無極黄金已成貨財十億役使鬼神玉女侍側余得
度世神丹之力隂君留人間一百七十年色如童子白
日昇天也
　　茅君
茅君者名盈字叔申咸陽人也髙祖父濛字初成學道
於華山丹成乗赤龍而昇天即秦始皇時也有童謠曰
神仙得者茅初成駕龍上天昇太清時下𤣥洲戯赤城
繼世而徃在我盈帝若學之臘嘉平其事載史紀詳矣
秦始王方求神仙長生之道聞謠言以為己姓符合謡
䜟當得昇天遂詔改臘為嘉平節以應之望祀蓬萊使
徐福將童男童女入海求神仙之藥茅君十八嵗入恒
山學道積二十年道成而歸父母尚存見之怒曰為子
不孝不親供養而尋逐妖妄流走四方舉杖欲擊之君
跪謝曰某受天命應當得道事不兩濟違逺供養雖無
旦夕之益而使父母夀老家門平安某道已成不可鞭
辱恐非小故父怒不已操杖撃之杖即摧折而成數十
段皆飛揚如弓激矢中壁穿柱壁柱俱䧟父驚即止君
曰向所啓者實慮如斯邂逅中人即有傷損父曰汝言
得道能起死人否君曰死人罪重惡積不可復生者即
不可起也若横受短折者即可令起也父因問鄉里死
者若干人誰當可起之君乃遂召社公問之父聞中庭
有人應對不之見也問社公此村中諸己死者誰可起
之衆人皆聞社公對曰某甲可起君乃曰促約勑所關
由使發遣之事須了可掘於是日入之後社公來曰事
已决了便可發出於是君語死者家人掘之發棺出死
人死人開目動搖但未能語舉而出之三日後能坐言
語了了如此發數十人皆復生活十嵗方復死爾時君
之弟名固字季偉次弟名衷字思和仕漢位至二千石
將之官鄉里親友㑹送者數百人親屬榮晏時茅君亦
在座乃曰吾雖不作二千石亦當有神靈之職尅三月
十八日之官頗能見送乎在座中衆賓皆相然曰此君
得道當出衆皆復來送也君曰若見顧者誠荷君之厚
意也但空來勿有損費吾當自有供給至期日君門前
數頃之地忽自平治無復寸草忽見有青縑帳幄下
敷數重白毡容數千人逺近皆神異之翕然相語來者
塞道數倍於前送弟之時也賓客既集君言笑延接一
如常禮不見指使之人但見金盤玉盃自到人前竒殽
異菓不可名字美酒珍饌賓客皆不能識也妓樂絲竹
聲動天地隨食隨益人人醉飽明日迎官來至文官則
朱衣紫帶數百人武官則甲兵旌旗器仗耀日千餘人
茅君乃與父母宗親辭别乃登羽蓋車而去麾幢幡葢
旌節旄鉞如帝王也驂駕龍虎麒麟白鶴獅子竒獸異
禽不可名識飛鳥數萬翔覆其上流雲彩霞霏霏繞其
左右去家十餘里忽然不見觀者莫不歎息君遂徑之
江南治於句曲山山有洞室神仙所居君治之焉山下
之人為立廟而奉事之君嘗在帳中與人言語其出入
或導引人馬或化為白鵠人有疾病祈之者煑雞子十
枚以内帳中須臾一一擲還雞子如舊歸家剖而視之
内無黄者病人當愈中有土者不愈以此為候焉雞子
本無開處也廟中常有天樂異香竒雲瑞氣君或來時
音樂導從自天而下或終日乃去逺近居人賴君之徳
無水旱疾癘螟蝗之災山無刺草毒木及虎狼之厲時
人因呼此山為茅山焉後二弟年衰各七八十嵗棄官
委家過江尋兄君使服四扇散却老還嬰於山下洞中
修練四十餘年亦得成真太上老君命五帝使者持節
以白玉版黄金刻書加九錫之命拜君為太元真人東
嶽上卿司命真君主呉越生死之籍方却昇天或治下
於潛山又使使者以紫素䇿文拜固為定録君衷為保
命君皆例上真故號三茅君焉其九錫文紫素䇿文多
不具載自有别傳其後每十二月二日三月十八日三
君各乗一白鶴集於峯頂也
　　張道陵
天師張道陵字輔漢沛國豐縣人也本太學書生博採
五經晚乃歎曰此無益於年命遂學長生之道得黄帝
九鼎丹經修鍊於繁陽山丹成服之能坐在立亡漸漸
復少後於萬山石室中得𨼆書秘文及制命山嶽衆神
之術行之有驗初天師值中國紛亂在位者多危退耕
於餘杭又漢政陵遲賦歛無度難以自安雖聚徒教授
而文道凋喪不足以拯危佐世陵年五十方退身修道
十年之間已成道矣聞蜀民朴素可教化且多名山乃
將弟子入蜀於鶴鳴山𨼆居既遇老君遂於𨼆居之所
備藥物依法修鍊三年丹成未敢服餌謂弟子曰神丹
已成若服之當冲天為真人然未有大功於世須為國
家除害興利以濟民庻然後服丹即輕舉臣事三境庶
無愧焉老君尋遣清和玉女教以吐納清和之法修行
千日能内見五藏外集外神乃行三步九迹交乾履斗
隨罡所指以攝精邪戰六天魔鬼奪二十四治改為福
庭名之化宇降其帥為隂官先時蜀中魔鬼數萬白晝
為市擅行疫癘生民久罹其害自六天大魔推伏之後
陵斥其鬼衆散處西北不毛之地與之為誓曰人主於
晝鬼行於夜隂陽分别各有司存違者正一有法必加
誅戮於是幽冥異域人鬼殊途今西蜀青城山有鬼市
并天師誓鬼碑石天地石日月存焉
　　欒巴
欒巴蜀人也太守請為功曹以師事之請試術乃平生
入壁中去壁外人叫虎狼還乃巴也遷豫章太守有廟
神能與人言語巴到推社稷問其蹤由乃老往齊為書
生太守以女妻之生一男巴徃齊勑一道符乃化為狸
巴為尚書正旦㑹羣臣飲酒巴乃含酒起望西南噀之
奏云臣本鄉成都市失火故為救之帝馳驛徃問之云
正旦失火時有雨自東北來滅火雨皆作酒氣也故終
日不違如愚若無所得而愚是乃物之塊然者也士大
夫學道者多矣然所謂八段錦六字氣特導引吐納而
已不知氣血寓於身而不可擾貴於自然流通世豈復
知此哉雖日宴坐而心騖於外營營然如飛蛾之赴霄
燭蒼蠅之觸曉牕知徃而不知返知就利而不知避害
海魚有以蝦為目者人皆笑之而不知其故晝非日不
能馳夕非火不能鑒故學道者須令物不能遷其性冶
容曼色吾視之與嫫母同大厦華屋吾視之與茅茨同澄
心清淨湛然而無思時導其氣即百骸皆通抱純白養
太𤣥然後不入其機則知神之所為氣之所生精之所
復何行而不至哉所著百章發明道秘要𦕈深切迷途
之指南也
　
　
　
　
　
　
　
　
　
　
　
　
　
　
　
　神仙傳卷五
欽定四庫全書
　神仙傳卷六　　　　　　　晉　葛洪　撰
　　淮南王
淮南王安好神仙之道海内方士從其游者多矣一旦
有八公詣之容狀衰老枯槁傴僂閽者謂之曰王之所
好神仙度世長生乆視之道必須有異於人王乃禮接
今公衰老如此非王所宜見也拒之數四公求見不已
閽者對如初八公曰王以我衰老不欲相見却致年少
又何難哉於是振衣整容立成童幼之狀閽者驚而引
進王倒屣而迎之設禮稱弟子曰高仙逺降何以教寡
人問其姓氏答曰我等之名所謂文五常武七徳枝百
英壽千齡葉萬椿鳴九臯修三田岑一峯也各能吹嘘
風雨震動雷電傾天駭地廽日駐流役使鬼神鞭撻魔
魅出入水火移易山川變化之事無所不能也時王之
小臣伍被曽有過恐王誅之心不自安詣闕告變證安
必反武帝疑之詔大宗正持節淮南以案其事宗正未
至八公謂王曰伍被人臣而誣其主天必誅之王可去
矣此亦天遣王耳君無此事日復一日人間豈可捨哉
乃取鼎煮藥使王服之骨肉近三百餘人同日昇天雞
犬䑛藥器者亦同飛去八公與王駐馬於山石上但留
人馬蹤跡不知所在宗正以此事奏帝帝大懊恨命誅
伍被自此廣招方士亦求度世之藥竟不得其後王母
降時授仙經宻賜靈方得尸解之道由是茂陵玉箱金
杖丹出人間抱犢道經見於山洞亦視(示/)武帝不死之
跡耳
　　李少君
李少君字雲翼齊國臨淄人也少好道入泰山採藥修
絶榖遁世全身之術道未成而疾困於山林中遇安期
先生經過見少君少君叩頭求乞活安期愍其有至心
而被病當死乃以神樓散一匕與服之即起少君於是
求隨安期奉給奴役使任師事之安期將少君東至赤
城南至羅浮北至大垣西游玉門周流五嶽觀㸔江山
如此數十年安期一旦語之我⬤𤣥洲召即日當去汝
未應隨我至彼今當相捨去也復六百年當迎汝於此
因授神丹鑪火飛雪之方誓約口訣畢須臾有乗龍虎
導引數百人迎安期安期乗羽車而昇天也少君於是
還齋戒賣於市商估六國或時為吏或作師醫治病或
時煦賃易姓改名遊行處所莫知其有道逮漢武帝之
時聞帝招募方士特敬道術而先貧不辦合大藥喟然
長歎語弟子曰老將至矣死將近矣而財不足用躬耕
力作商估求錢必不致辦合藥又吾亦羸拙於斯事也
聞天子好道請欲見之求為合丹可得恣意無求不得
天子中成者成之不中教者便捨去吾在世上已五百
餘年而不為一權者必不免於蟲蟻之粮矣乃以方上
武帝言臣能凝汞成白銀飛丹砂成黄金金成服之白
日昇天神仙無窮身生朱陽之羽體備圓光之翼竦則
凌天伏入無間控飛龍而八遐已遍駕白鴻而九陔立
周𡨕海之棗大如𤓰鍾山之李大如瓶臣已食之逮先
師安期先生授臣口訣是以保黄物之可成也於是引
見甚尊敬之賜遺無數為立屋地武帝自謂必能使我
度世者少君嘗從武安侯飲酒坐中有老人年九十餘
少君言與其祖父逰射處老人為小兒時從其祖父識
有此人一座盡驚少君見武帝有故銅器少君望而識
之曰昔齊桓公嘗陳此器於栢寢帝按其刻果齊桓公
器乃知少君數百嵗人也然視之常時年五十許人面
色甚好肌膚恱澤尤有光華眉目口齒似十五童子諸
侯王䝿人聞能令其人不死老更少壯饋遺之金錢無
限乃宻作神丹丹成未服又就帝求五帝六甲左右霛
飛之書凡十二事帝以元封四年七月以書授少君到
元封六年九月少君稱疾上表云陛下思心𤣥妙志甄
長生於是招訪道術無逺不至精誠感神天神斯降自
非宿命所適孰能偕合然丹方禁重宜絶臭腥㳒養物
仁克仙蠢動而陛下不能絶奢侈逺聲色殺伐不止喜
怒不除萬里有不歸之䰟市朝有流血之刑神丹大道
未可得成而臣疾與年偕今者虚瘵又不獲躬親齋戒
預覩彭祖丹砂之變於此邈矣先師安期先生昔所賜
金丹之方信而有徵若按節度奉法戒爾乃可備用之焉
若鬱砂虹飛𤣥朱九轉剖六二而流精奪日探霜雪而
月光風卷徘徊丹霞騰沸龍虎投鉛錫而黄金克成刀
圭入喉而凋氣立反爾乃駕神虬以上昇騁雲車以涉
逺當騐此方之神將明小臣之不妄矣乃以小丹方與
帝而稱疾固非大丹方也其夜武帝夢與少君俱上嵩
高上半道有繡衣使者乗龍持節從雲中下言太一請
少君武帝覺即遣使者問少君消息且告近臣曰如朕
夢少君將捨朕去矣明日少君臨病困武帝自往視并
使左右人受其方書未竟而少君絶武帝流涕曰少君
不死也故作此而去既斂之忽失其所在中表衣帶不解
如蟬蛻也於是為殯其衣物百餘日行人有見少君在
河東蒲坂市者乗青騾帝聞之使發其棺棺中無所復
有釘亦不脫唯餘履在耳武帝殊益懊恨求少君之不
勤也明年栢梁臺火燒失諸祕書妙文也初少君與議
郎董仲相親見仲宿有固疾體枯氣少乃與其成藥二
劑并其方一篇用戊己之草后土脂精艮獸沉肪先莠
之根百卉華體龍銜之草亥月上旬合煎銅鼎童男童
女服盡一劑身體便輕服盡三劑齒落更生服盡五劑
命不復傾仲為人剛直博學五經然不逹道術常笑人
服藥學道數上書諌武帝以為人生有命衰老有常非
道術所能延益雖見其有異以為天性非術所致得其
藥竟不服又不解從問其方為藏去之而已少君去後
數月仲病甚矣又武帝數道其夢恨惜之仲乃憶所得
少君藥試取服之未半能行身體輕壯所苦了愈藥盡
氣力如三十時乃更信世間有不死之道即以去官行
求道士問以方意悉不能曉然白髪皆還黑形容甚盛
後八十餘乃死臨死謂子道生曰我得少君神方我不
信事懐恨黄泉汝後可行求術人問解之者若長服此
藥必度世也道生感父遺言遂不肯仕周旋天下求解
此方到江夏遇博澤先生先生曰此乃非神丹金玉也
可使人得數百年而已耳乃具為說解其方意所用物
真名道生合藥服之得壽三百七十嵗入雞頭山中不
知竟得道不同時卓元成張子仁吳士耳蔡子盛魏仲
明張元逹服之或得三百嵗或得五百嵗皆至死不病
不傴靣不皺理齒不落髪不白房屋不廢此葢少君凡
弊方耳猶使人如此况其上方邪少君當去時宻以六
甲左右霛飛術十二事傳東郭延以神丹飛𤣥之方授
少君鄉里人蒯子順者此二人後學道並得仙少君又
授子訓崑崙神州貞形也
　　王真
王真字叔堅上黨人也少為羣吏年七十乃好道尋見
仙經雜言說郊間人者周宣王時郊間採薪之人也採
薪而行歌曰巾金巾入天門呼長精噏𤣥泉鳴天鼓養
泥丸時人莫能知唯柱下史曰此是活國中人其語祕
矣其人乃古之漁父也何以知之八百嵗人目瞳正方
千嵗人目理縱採薪者乃千嵗之人也貞讀此書而不
解其㫖逐搜問諸所在道士經年而遇有解其㫖者語
貞曰此近淺之術也為可駐年反白而已耳乃語訣云
巾金巾者恒存肺炁入泥丸中徐徐以繞身身常光澤
噏𤣥泉者潄其口液而服之使人不老行之七日有効
鳴天鼓者朝起常叩齒三十六下使身神安又夜恒存
赤氣從天門入周身内外在腦中變為火以燔身身與
火同光如此存之亦名曰錬形泥丸腦也天門口也習
閉炁而吞之名曰胎息習漱舌下泉而嚥之名曰胎食
行之勿休真受訣施行胎息胎食錬形之方甚有驗斷
榖二百餘年肉色光美徐行及馬力兼數人自歎曰我
行此術唯可不死豈及神丹金玉之方邪乃師事蒯子
訓子訓授其肘後方也魏武帝聞之呼與相見見佀年
可三十許意嫌其虚詐定校其鄉里皆異口同辭多有
少小見真者乃信其有道甚敬重之郄孟節師事真十
數年真以蒸丹小餌法授孟節得度世鄉里計真已四
百嵗後一日將三少妾登女几山語弟子言合丹去去
遂不復還真日行三百里孟節能合棗核以不食至十
年又能閉炁不息身不動揺若死人可至百日半嵗亦
有家室此法是真所習郊間人之法也孟節為人質謹
不妄言魏武帝為立茅舍使令諸方士晉惠懐之際人
故有見孟節在長安市中者魏武帝時亦善招求方術
道士皆虚心待之但諸得道者莫肯告之以要言耳
　　陳長
陳長者在苧嶼山六百年每四時設祭亦不飲食亦無
所修人有病者與祭水飲之皆愈也
　　劉綱
劉綱者上虞縣令也與妻樊夫人俱得道術二人俱坐
林上綱作火燒屋從東邉起夫人作雨從西邉上火滅
　　樊夫人
樊夫人者劉綱之妻也綱字伯鸞仕為上虞令亦有道
術能檄召鬼神禁制變化之道亦潛修宻證人莫能知
為理尚清淨簡易而政令宣行民受其惠無旱暵漂墊
之害無疫毒鷙暴之傷嵗嵗大豐逺近所仰暇日與夫
人較其術用俱坐堂上綱作火燒客碓⬤從東而起夫
人禁之火即便滅庭中兩株桃夫妻各呪一株使之相
鬭擊良乆綱所呪者不勝數走出於籬外綱唾盤中即
成鯽魚夫人唾盤中成獺食其魚綱與夫人入四明山
路值虎以靣向地不敢仰視夫人以繩縳虎牽歸繫於
床脚下綱每共試術事事不勝將昇天縣㕔側先有大
皂莢樹綱昇樹數丈力能飛舉夫人即平坐床上冉冉
如雲炁之舉同昇天而去矣
　　東陵聖母
東陵聖母者廣陵海陵人也適杜氏師事劉綱學道能
易形變化𨼆顯無方杜不信道常恚怒之聖母或行理
疾救人或有所之詣杜恚之愈甚告官訟之云聖母姦
妖不理家務官收聖母付獄頃之已從獄忩中飛去衆
望見之轉高入雲中留所著履一緉在忩下自此昇天
逺近立廟祠之民所奉事禱祈立効常有一青鳥在祭
所人有失物者乞問所在青鳥即集盜物人之上路不
拾遺嵗月稍乆亦不復爾至今海陵海中不得為姦盜
之事大者即風波沒溺虎狼殺之小者即病傷也
　　孔元
孔元者常服松脂茯苓松實年更少壯已一百七十餘
嵗人或飲酒請元作酒令元乃以杖拄地倒立頭向下
持酒倒飲人不能為之也乃於水邉鑿岸作一穴方丈
餘止其間斷榖或一月兩月而出後入西華嶽得道也
　　王烈
王烈字長休邯鄲人常服黄精并錬鉛年二百三十八
嵗有少容登山如飛少為書生嵇叔夜與之㳺烈嘗入
太行山聞山裂聲往視之山斷數百丈有青泥出如髓
取摶之須臾成石如熱臘之狀食之味如粳米仙經云
神仙五百嵗輒一開其中有髓得服之者舉天地齊畢
　　涉正
涉正字𤣥真巴東人說秦王時事如目前常閉目行亦
不開弟子數十年莫見其開目者有一弟子固請開之
正乃為開目有聲如霹⬤光如電弟子皆匐地李八百
呼為四百嵗小兒也
　　焦先
焦先字孝然河東人也漢末關中亂先失家屬獨竄於
河渚間食草飲水無衣履時太陽長朱南望見之謂之
亡士欲遣船捕取同郡侯武陽語縣此狂癡人耳遂註
其籍給廪日五升人皆輕易之然其行不踐邪逕必循
阡陌及其搶拾不取大穂飢不茍食寒不茍衣每出見
婦人則𨼆翳須至乃出自作一𤓰牛廬淨掃其中營木
為床而草褥其上至天寒時搆火以自炙呻吟獨語太
和青龍中嘗持一杖南渡河水泛漲輙獨云未可也由
是人頗疑不狂所言多騐僉謂之𨼆者也年八十九終
　　孫登
孫登字公和汲郡人無家屬於郡北山為土宂居之好
讀易撫一絃琴性無恚怒人或投諸水中欲觀其怒登
既出便大笑嘗住宜陽山有作炭人見之知非常人與
語登不應文帝聞之使阮籍往觀既見與語亦不應嵇
康從之逰三年問其所圖終不答康將别謂曰先生竟
無言乎登乃曰子識火乎生而有光而不用其光果在
於用光人生而有才而不用其才果在於用才故用光
在乎得薪所以保其體用才在乎識貞所以全其生今
子才多識寡難乎免於今之世矣子無求乎康不能用
後作幽憤詩曰昔慚栁下今愧孫登竟莫知其所終
　
　
　
　
　
　
　神仙傳卷六
欽定四庫全書
　神仙傳卷七　　　　　　　晉　葛洪　撰
　　東郭延
東郭延字公游山陽人也少好道聞李少君有道求與
相見叩頭乞得執侍巾櫛灑掃之役少君許之見延小
心良謹可成臨當去宻以五帝六甲左右靈飛之術遊
虚招真十二事授延告之曰此亦要道也審而行之亦
昇天矣口訣畢而遣去延遂還家合服靈飛散能夜書
在寢室中身生光㸃左右行六甲左右術能占吉凶天
下當死者識與不識皆逆知之又役使鬼神收攝虎豹
無所不為在鄉里四百嵗不老漢建安二十一年一旦
有數十人乗虎豹之来迎之鄰盡見之乃與親故别而
辭去云詣崑崙臺臨去先以神丹方五帝靈飛祕要傳
尹先生
　　靈夀光
靈夀光者扶風人也年七十時得朱英丸方合服之轉
更少壯如年二十時至建安元年已二百二十嵗矣
　　劉京
劉京字太𤣥南陽人也漢孝文皇帝侍郎也後棄世從
邯鄲張君學道受餌朱英丸方合服之百三十嵗視之
如三十許人後師事薊子訓子訓授京五帝靈飛六甲
十二事神仙十洲真形諸祕要京按訣行之甚効能役
使鬼神立起風雨召致行厨坐在立亡而知吉凶期日
又能為人祭天益命或得十年到期皆死其不信者至
期亦死周流名山五嶽與王真俱行悉遍也魏武帝時
故遊行諸弟子家皇甫隆聞其有道乃隨事之以雲母
九子丸及交接之道二方教隆隆按合行服之色理日
少髪不白齒不落年三百餘嵗不知能得度世不耳魏
黄初三年京入衡山中去遂不復見京語皇甫隆曰治
身之要當朝朝服玉泉使人丁壯有顔色去三蟲而堅
齒也玉泉者口中液也朝来起早漱液滿口乃吞之琢
齒二七過如此者三乃止名曰錬精使人長生也夫交
接之道至難非上士不能行之乗奔牛驚馬未足喻其
嶮墜矣卿性多滛得無當用此自戒乎如京言慮隆不
得度世也
　　嚴青
嚴青者㑹稽人也家貧常在山中燒炭忽遇仙人云汝
骨相合仙乃以一卷素書與之令以淨器盛之置高處
兼教青服石腦法青遂以淨器盛書置高處便聞左右
常有十數人侍之每載炭出此神便為引船他人但見
船自行後斷榖入小霍山去
　　帛和
帛和字仲理師董先生行炁斷榖术又詣西城山師王
君君謂曰大道之訣非可卒得吾暫往瀛洲汝於此石
室中可熟視石壁久久當見文字見則讀之得道矣和
乃視之一年了無所見二年似有文字三年了然見太
清中經神丹方三皇文五嶽圖和誦之上口王君廻曰
子得之矣乃作神丹服半劑延年無極以半劑作黄金
五十斤救惠貧病也
　　趙瞿
趙瞿者上黨人也病癩厯年衆治之不愈垂死或云不
及活流棄之後子孫轉相注易其家乃賫粮將之送置
山穴中瞿在穴中自怨不幸晝夜悲歎涕泣經月有仙
人行經過穴見而哀之具問訊之瞿知其異人乃叩頭
自陳乞哀於是仙人以一囊藥賜之教其服法瞿服之
百許日瘡都愈顔色豐恱肌膚玉澤仙人又過視之瞿
謝受更生活之恩乞丐其方仙人告此是松脂耳此山
中更多此物汝錬服之可以長生不死瞿乃歸家家人
初謂之鬼也甚驚愕瞿遂長服松脂身體轉輕氣力百
倍登危越險終日不極年百七十嵗齒不墮髪不白夜
卧忽見臺間有光大如鏡者以問左右皆云不見乆而
漸大一室盡明如晝日又夜見面上有綵女二人長二
三寸面體皆具但為小耳遊戯其口鼻之間如是且一
年此女漸長大出在其側又常聞琴瑟之音欣然獨笑
在人間三百許年色如小童乃入抱犢山去必地仙也
　　宫嵩
宫嵩者大有文才著道書二百餘卷服雲母得地仙之
道後入苧嶼山中仙去
　　容成公
容成公行𤣥素之道延壽無極
　　董仲君
董仲君者臨淮人也服炁錬形二百餘嵗不老曽被誣
繫獄乃佯死須臾蟲出獄吏乃舁出之忽失所在
　　倩平吉
倩平吉者沛人也漢初入山得道至光武時不老後託
形尸假百餘年却還鄉里也
　　王仲都
王仲都者漢中人也漢元帝常以盛暑時暴之繞以十
餘鑪火而不熱亦無汗凝冬之月令仲都單衣無寒色
身上氣蒸如炊後不知所在
　　程偉妻
漢黄門郎程偉好黄白術娶妻得知方家女偉常從駕
出而無時衣甚憂妻曰請致兩叚縑縑即無故而至前
偉按枕中鴻寶作金不成妻乃往視偉偉方扇炭燒筩
筩中有水銀妻曰吾欲試相視一事乃出其囊中藥少
許投之食頃發之已成銀偉大驚曰道在汝處而不早
告我何也妻曰得之須由命者於是偉日夜說誘之賣
田宅以供美食衣服猶不肯告偉偉乃與伴謀撾笞杖
之妻輙知之告偉言道必當傳其人得其人得路相遇
輙教之如非其人口是而心非雖寸斷而支解而道猶
不出也偉逼之不止妻乃發狂裸而走以泥自塗遂卒
　　薊子訓
薊逹字子訓齊國臨淄人李少君之邑人也少仕州郡
舉孝亷除郎中又從軍拜駙馬都尉晚悟治世俗綜理
官無益於年命也乃從少君學治病作醫法漸乆見少
君有不死之道遂以弟子之禮事少君而師焉少君亦
以子訓用心専知可成就漸漸告之以道家事因教令
胎息胎食住年止白之法行之二百餘年顔色不老在
鄉里與人信讓從事性好清淨常閒居讀易時作小小
文疏皆有意義少君晚又授子訓無常子大幻化之術
按事施行皆効曽見比舍家抱一兒從求抱之失手而
墮地即死其家素尊敬之不敢有悲哀之色而埋之謂
此兒命應不成人行已積日轉不能復思之子訓因還
外抱兒還家家人恐是鬼乞不復用子訓曰但取無苦
故是汝兒也兒識其母喜笑欲往母乃取之意猶不了
子訓既去夫婦共往掘視所埋死兒窆器中有泥兒長
六寸許耳此兒遂長大又諸老人髪必白者子訓但與
之對坐共語宿昔之間則明旦皆髪黒矣亦無所施為
為黑可期一年二百日也亦復有不使人髪黑者葢神
幻之大變者也京師貴人聞之莫不虚心欲見子訓而
無縁致之子訓比居有年少為太學生於是諸貴人共
呼語之卿所以勤苦讀書者欲以課試䂓富貴耳但為
吾一致薊子訓来能使卿不勞而逹書生許諾乃歸親
事子訓朝夕灑掃立侍左右如此且二百日子訓語書
生曰卿非學道者何能如此書生曰忝鄉里末流長幼
之道自當爾子訓曰何以不道實而作虚飾邪吾以具
知卿意諸貴人欲得見我我亦何惜一行之勞而不使
卿得榮位乎便可還語諸人吾某月某日當往書生甚
喜到京師具向諸貴人說此意到期日子訓未行書生
父母憂之往視子訓子訓曰恐我不行也不使卿兒失
信當發以食時去所居書生父母相謂曰薊先生雖不
如期至要是往也定後日書生歸推計之子訓以其日
中時到京師是不能半日行千餘里既至書生往見之
子訓子訓問書生曰誰欲見我者書生曰欲見先生者
甚多不敢枉屈但乞知先生所止自當来也子訓曰不
須使来吾尚千餘里来寧復與諸人計此邪卿今日使
人人盡語之使各絶賔客吾日中當往臨時自當擇所
先詣書生如其言語貴人貴人各灑掃到日中子訓徃
凡二十三處便有二十三子訓各在一處諸貴人各各
喜自謂子訓先詣之定明日相參問同時各有一子訓
其衣服顔色皆如一而論說隨主人諮問各各答對不
同耳主人竝為設酒食之具以餉子訓皆各家家盡禮
飲食之於是逺近大驚諸貴人竝欲詣之子訓謂書生
曰諸人謂我當有重瞳八采故欲見我我亦無所道我
不復往便爾去矣適出門諸貴人冠葢塞道到門書生
言適去東陌上乗青騾者是也於是各各走馬逐之望
見其騾徐徐而行各走馬逐之不及如此行半日而常
相去一里許不可及也乃各罷還子訓既少君鄉里弟
子㣲宻謹慎思證道奥隨時明匠將足甄綜衆妙矣
　
　
　
　
　神仙傳卷七
欽定四庫全書
　神仙傳卷八　　　　　　　晉　葛洪　撰
　　葛𤣥
葛𤣥字孝先丹陽人也生而秀頴性識英明經傳子史
無不該覽年十餘俱失怙恃忽歎曰天下有常不死之
道何不學焉因遁跡名山參訪異人服餌芝术從仙人
左慈受九丹金液仙經𤣥勤奉齋科感老君與太極真
人降於天台山授𤣥靈寶等經三十六卷乆之太上又
與三真人項負圓光乗八景玉輿寳葢幡幢旌節煥耀
空中從官千萬命侍經仙郎王思真披九光玉韞出洞
元大洞等經三十六卷及上清齋二法一絶羣獨宴靜
炁遺形𡨕心之齋也二清壇肅侣依太真之儀先㧞九
祖次及家門後謝己身也靈寳齋六法一金籙調和隂
陽寳鎮國祚二玉籙保祐后妃公侯貴族三黄籙卿相
牧伯㧞度九祖罪原四明真超度祖先解諸寃對五三
元自謝犯戒之罪六八節謝七祖及己身請福謝罪也
及洞神太一塗炭等齋并戒法等件悉遵太上之命修
煉勤苦不怠尤長於治病收劾鬼魅之術能分形變化
吳大帝要與相見欲加榮位𤣥不枉求去不得待以客
禮一日語弟子張恭言吾為世主所逼留不遑作大藥
今當以八月十三日中時去矣至期𤣥衣冠入室臥而
氣絶顔色不變弟子燒香守之三日三夜夜半忽大風
起發屋折木聲響如雷燭滅良乆風止燃燭失𤣥所在
但見委衣床上帶無解者明旦問隣人隣人言了無大
風風止在一宅内籬落樹木並敗折也
　　左慈
左慈者字元放盧江人也少明五經兼通星緯見漢祚
將盡天下亂起乃嘆曰值此衰運官高者危財多者死
當世榮華不足貪也乃學道術尤明六甲能役使鬼神
坐致行厨精思於天柱山中得石室内九丹金液經能
變化萬端不可勝紀曹公聞而召之閉一室中使人守
視斷其榖食日與二升水朞年乃出之顔色如故曹公
曰吾自謂天下無不食之人曹公乃欲從學道慈曰學
道當得清淨無為非尊貴所宜曹公怒乃謀殺之慈已
知之求乞骸骨曹公曰何忽去耳慈曰公欲殺慈慈故
求去耳曹公曰無有此意君欲高尚其志者亦不乆留
也乃為設酒慈曰今當逺適願乞分杯飲酒公曰善是
時天寒温酒尚未熱慈解劒以攪酒須臾劒都盡如人
磨墨狀初曹公聞慈求分杯飲酒謂慈當使公先飲以
餘與慈耳而慈㧞⬤以畫杯酒酒即中斷分為兩向慈
即飲其半送半與公公不喜之未即為飲慈乞自飲之
飲畢以杯擲屋棟杯懸着棟動揺似飛鳥之俯仰若欲
落而不落一座莫不矚目視杯既而已失慈矣尋問之
慈已還所住處曹公遂益欲殺慈乃勅内外收捕慈慈
走羣羊中追者視慈入羣羊中而奄忽失之疑其化為
羊也然不能分别之捕吏乃語羊曰人主意欲得見先
生暫還無苦於是羣羊中有一大者跪而言吏乃相謂
曰此跪羊是慈也復欲擒之羊無大小悉長跪追者亦
不知慈所在乃止後有知慈處者以告曹公公遣吏收
之得慈慈非不得𨼆故欲令人知其神化耳於是受執
入獄獄吏欲考訊之户中有一慈户外亦有一慈不知
孰是曹公聞而愈惡之使引出市殺之須臾有七慈相
似官收得六慈失一慈有頃六慈皆失尋又見慈走入
市乃閉市四門而索之或不識者問慈形貎何似傳言
慈𦕈一目青葛巾單衣見有似此人者便收之及爾一
市中人皆𦕈一目葛巾單衣竟不能分曹公令所在普
逐之如見便殺後有人見慈便斷其頭以獻曹公公大
喜及至視之乃一束茅耳有從荆州来者見慈在荆州
荆州牧劉表以為惑衆復欲殺慈慈意已知表出耀兵
乃欲見其道術乃徐去詣表說有薄禮願以餉軍表曰
道人單僑吾軍人衆非道人所能餉也慈重道之表使
人取之有酒一器脯一束而十餘人共舁之不起慈乃
自取之以一刀削脯投地請百人運酒及脯以賜兵士
人各酒三杯脯一片食之如常酒脯味凡萬餘人皆周
足而器中酒如故脯亦不減座中又有賔客數十人皆
得大醉表乃大驚無復害慈之意慈數日委表東去入
吳吳有徐隨者亦有道術居丹徒慈過隨門門下有客
車六七乗客詐慈云徐公不在慈便即去宿客見其牛
皆在楊栁樹杪行適上樹即不見下即復見牛行樹上
又車轂中皆生荆棘長一尺斫之不斷揺之不動宿客
大懼入報徐公説有一𦕈目老公至門吾欺之言公不
在此人去後須臾使車牛皆如此不知何意徐公口咄
咄此是左公過我汝曹那得欺之急追之諸客分布逐
之及慈羅列叩頭謝之慈意解即遣還去及至見車牛
如故繫在車轂中無復荆木也慈見吳先主孫權權素
知慈有道頗禮重之權侍臣謝送知曹公劉表皆忌慈
惑衆復譖於權欲使殺之後出逰請慈俱行令慈行於
馬前欲自後刺殺之慈著木屐持青竹杖徐徐緩步行
常在馬前百步著鞭䇿馬操兵器逐之終不能及送知
其有道乃止慈告葛仙公言當入霍山中合九轉丹丹
成遂仙去矣
　　王遥
王遥者字伯遼鄱陽人也有妻無子頗能治病病無不
愈者亦不祭祀不用符水針藥其行治病但以八尺布
帊敷坐於地不飲不食須臾病愈便起去其有邪魅作
禍者遥畫地作獄因召呼之皆見其形物入在獄中或
狐狸鼉蛇之𩔖乃斬而燔燒之病者即愈遥有竹篋長
數寸有一弟子姓錢隨遥數十年未嘗見遥開之常一
夜大雨晦暝遥使錢以九節杖擔此篋將錢出冐雨而
行遥及弟子衣皆不濕又常有兩炬火導前約行三十
里許登小山入石室室中先有二人遥既至取弟子所
擔篋發之中有五舌竹簧三枚遥自鼓一枚以二枚與
室中二人並坐鼓之良乆遥辭去三簧皆内篋中使錢
擔之室中二人出送語遥曰卿當早来何為乆在俗間
遥答曰我如是當来也遥還家百日天復雨遥夜忽大
治裝遥先有葛單衣及葛布巾已五十餘年未嘗著此
夜皆取著之其妻即問曰欲捨我去乎遥曰蹔行耳妻
曰當將錢去否遥曰獨去耳妻即泣涕因自擔篋而去
遂不復還後三十餘年弟子見遥在馬蹄山中顔色更
少葢地仙也
　　陳永伯
陳永伯者南陽人也得淮南王七里散方試按合服之
二十一日忽然不知所在永伯有兄子名増族年十七
亦服之其父繫其足閉於宻户中晝夜使人守視之二
十八日亦不復見不知所之本方云服之三十日得仙
而陳氏二子服之未二十日而失所在後人不敢服仙
去必有仙官来迎但人不見之耳
　　太山老父
太山老父者莫知其姓名漢武帝東廵狩見老父鋤於
道間頭上白光高數尺怪而呼問之老父狀如年五十
許人而面有童子之色肌體光華不與俗人同帝問有
何道術耶老父答曰臣年八十五時衰老垂死頭白齒
落有道士教臣絶榖服术飲水并作神枕枕中有三十
二物其二十四物以象二十四氣其八物以應八風臣
行之轉老為少黑髪更生齒墮復出日行三百里臣今
年百八十矣武帝愛其方賜之金帛老父後入岱山中
去十年五年時還鄉里三百餘年乃不復還也
　　巫炎
巫炎者字子都北海人也漢武帝出見子都於渭橋其
頭上鬱鬱有紫氣高丈餘帝召而問之君年幾何所得
何術而有異氣乎子都答曰臣年今已百三十八嵗亦
無所得將行帝召東方朔使相此君有何道術朔對曰
此君有隂術武帝屏左右而問之子都對曰臣昔年六
十五時苦腰脊疼痛脚冷不能自温口中乾苦舌燥涕
出百節四肢各各疼痛又足痺不能乆立得此道已来
已七十三年有子三十六人身體強徤無所病患氣力
乃如壯時無所憂患帝曰卿不仁有道而不聞於朕非
忠臣也子都頓首曰臣誠知此道為真然隂陽之事公
中之私臣子之所難言也又行之皆逆人情能為之者
少故不敢以聞帝曰勿謝⬤君耳遂受其法子都年二
百餘嵗服餌水銀白日昇天武帝後頗行其法不能盡
用之然得夀最勝於他帝逺矣
　　河上公
河上公者莫知其姓名也漢孝文帝時結草為庵于河
之濵常讀老子道徳經時文帝好老子之道詔命諸王
公大臣州牧在朝卿士皆令誦之不通老子經者不得
陞朝帝於經中有疑義人莫能通侍郎裴楷奏云陜州
河上有人誦老子即遣詔使賫所疑義問之公曰道尊
徳貴非可遥問也帝即駕幸詣之公在庵中不出帝使
人謂之曰⬤天之下莫非王土率土之濵莫非王民域
中四大而王居其一子雖有道猶朕民也不能自屈何
乃高乎朕能使民富貴貧賤須臾公即拊掌坐躍冉冉
在空虚之中去地百餘尺而止於虚空良久俛而答曰
余上不至天中不累人下不居地何民之有焉君宜能
令余富貴貧賤乎帝大驚悟知是神人方下輦稽首禮
謝曰朕以不能忝承先業才小任大憂於不堪而志奉
道徳直以暗昧多所不了惟願道君垂愍有以教之河
上公即授素書老子道徳章句二卷謂帝曰熟研究之
所疑自解余著此經以来千七百餘年凡傳三人連子
四矣勿示非人帝即拜跪受經言畢失公所在遂於西
山築臺望之不復見矣論者以為文帝雖耽尚大道而
心未純信故示神變以悟帝意欲成其道時人因號河
上公
　　劉根
劉根字君安長安人也少時明五經以漢孝成皇帝綏
和二年舉孝亷除郎中後棄世道遁入嵩高山石室中
崢嶸峻絶高五千丈自崖北而入冬夏無衣毛長一二
尺其顔如十四五許人深目多鬚⬤皆黄長三四寸每
與坐或時忽然變著高冠𤣥衣人不覺換之時衡府君
在潁川自說其先祖有與根同嵗者王莽數使使請根
根不肯往衡府君道廟掾王珍問起居根不答再令功
曹趙公往山逹敬根惟言謝府君更無他言後潁川太
守高府君到官民人大疫郡中死者過半太守家大小
悉病府君使珍從根求消災除疫氣之術珍叩頭述府
君意根教於太嵗宫氣上穿地作孔深三尺以沙着中
以酒沃之君依言病者即愈疫氣登絶後常用之有効
後太守史祈以根為妖妄欲殺之遣使呼根舉郡皆諌
以為不可祈殊不肯止諸吏先使人以此意報根使者
至根曰太守欲吾来何也吾當往耳不往者恐汝諸人
必得罪謂卿等不来呼我也根即詣郡時賔客盈坐祈
令根前使庭下五十餘人將繩索鞭杖立于根後祈厲
聲問曰君有道耶根曰有道祈曰有道能召鬼使我見
乎若不見即當戮汝根曰甚易耳遂借祈前筆硯書作
符扣堦⬤錚然作銅聲因長嘯嘯音非常清亮聞于城
外聞者莫不肅然衆賔客悉恐須臾㕔前南壁忽開數
丈見四赤衣吏傳呼避道赤衣兵數十人操持刀劒將
一科車直從壊壁中入到㕔前根勅下車上鬼赤衣兵
發車上烏被上有一老公一老姥反縳囚繫大繩的頭
熟視之乃祈亡父母也祈驚愕愴然流涕父母亦泣責
罵祈我生時汝仕宦未逹不得汝禄養我死後汝何為
犯忤神仙尊官使我被收束囚辱如此汝亦何靣目立
於人間祈下堦叩頭向根乞放赦先人根乃勅赤衣兵
將囚出去㕔前南壁復開車過尋失車所在根亦𨼆去
祈恍惚若狂其妻暴卒良久乃蘇云見君家先被捉者
大怒云何以犯觸大仙使我被罪當来殺汝後月餘祈
及妻兒並卒少室廟掾王珍數得見根顔色懽悅之情
伏地叩頭請問根從初得道之由根說昔入山精思無
處不到後入華隂山見一人乗白鹿從千餘人玉女左
右四人執彩旄之節年皆十五六余再拜頓首求乞一
言神人乃住告余曰汝聞昔有韓衆否乎答曰嘗聞有
之神人曰即我是也余自陳少好長生不死之道而不
遇明師頗習方書按而為之多不驗豈根命相不應度
世也今日有幸逄大神是根宿夜夢想從心所願願見
哀憐賜其要訣神未肯告余余乃流涕自摶重請神人
曰坐吾將吿汝汝有仙骨故得見我汝今髓不滿血不
煖氣少腦減筋急肉沮故服藥行氣不得其力必欲長
生且先治病十二年乃可服仙之上藥耳夫仙道有昇
天躡雲者有逰行五嶽者有食榖不死者有尸解而仙
者要在於服藥服藥有上下故仙有數品也不知房中
之事行氣導引而不得神藥亦不能仙也藥之上者唯
有九轉還丹及太乙金液服之皆立便登天不積日月
矣其次雲母雄黄之屬能使人乗雲駕龍亦可使役鬼
神變化長生者草木之藥唯能治病補虚駐年返白斷
榖益氣不能使人不死也高可數百年下纔全其所禀
而已不足乆賴矣余乃頓首曰今日受教乃天也神人
曰必欲長生先去三尸三尸去則意志定嗜欲除也乃
以神方五篇見授云伏尸常以月望晦朔上天白人罪
過司命奪人筭紀使少壽人身中神欲人生而三尸欲
人死死則神散返於無形之中而三尸成鬼而人享奠
祭祀之則得歆饗以此利在人速死也夢與惡人鬬爭
此乃神與尸相戰也根乃從次合作服之遂以得仙珍
又言數見投符於地有所告召即見如取之者然不見
人又佳聞有所推問有人答對而不見形也或聞有鞭
杖聲而或地上見血莫測其端也教珍守一行氣存神
先生三綱六紀謝過上古之法不知珍能得仙名耳根
後入鷄頭山中仙去矣
　
　
　
　
　
　
　
　神仙傳卷八
欽定四庫全書
　神仙傳卷九　　　　　　　晉　葛洪　撰
　　壺公
壺公者不知其姓名今世所有召軍符召鬼神治病王
府符凡二十餘卷皆出於壺公故㧾名為壺公符汝南
費長房為市掾時忽見公從逺方来入市賣藥人莫識
之其賣藥口不二價治百病皆愈語賣藥者曰服此藥
必吐出某物某日當愈皆如其言得錢日收數萬而隨
施與市道貧乏飢凍者所留者甚少常懸一空壺於坐
上日入之後公輙轉足跳入壺中人莫知所在唯長房
於樓上見之知其非常人也長房乃日日自掃除公座
前地及供饌物公受而不謝如此積乆長房不懈亦不
敢有所求公知長房篤信語長房曰至暮無人時更来
長房如其言而往公語長房曰卿見我跳入壺中時卿
便隨我跳自當得入長房承公言為試展足不覺已入既
入之後不復見壺但見樓觀五色重門閣道見公左右
侍者數十人公語長房曰我仙人也忝天曹職所統供
事不勤以此見謫蹔還人間耳卿可教故得見我長房
不坐頓首自陳肉人無知積刼厚幸謬見哀愍猶如剖
棺布氣生枯起朽但見臭⬤頑弊不任驅使若見憐念
百生之厚幸也公曰審爾大佳勿語人也公後詣長房
於樓上曰我有少酒汝相共飲之酒在樓下長房遣人
取之不能舉益至數十人莫能得上長房白公公乃自
下以一指提上與長房共飲之酒器不過如蜯大飲之
至旦不盡公告長房曰我某日當去卿能去否長房曰
思去之心不可復言惟欲令親屬不覺不知當作何計
公曰易耳乃取一青竹杖與長房戒之曰卿以竹歸家
使稱病後日即以此竹杖置卧處嘿然便来長房如公
所言而家人見此竹是長房死了哭泣殯之長房隨公
去恍惚不知何所之公獨留之於羣虎中虎磨牙張口
欲噬長房長房不懼明日又内長房石室中頭上有大
石方數丈茅䋲懸之諸蛇並往嚙繩欲斷而長房自若
公往撰之曰子可教矣乃命噉溷溷臭惡非常中有蟲
長寸許長房色難之公乃嘆謝遣之曰子不得仙也今
以子為地上主者可夀數百餘嵗為傳封符一巻付之
曰帶此可舉諸鬼神嘗稱使者可以治病消災長房憂
不能到家公以竹杖與之曰但騎此到家耳長房辭去
騎杖忽然如睡已到家家人謂之鬼具述前事乃發視
棺中惟一竹杖乃信之長房以所騎竹杖投葛陂中視
之乃青龍耳長房自謂去家一日推之已一年矣長房
乃行符收鬼治病無不愈者每與人同坐共語而目⬤
訶遣人問其故曰怒鬼魅之犯法耳汝南郡中常有鬼
怪嵗輙數来来時導從威儀如太守入府打鼓周行内
外匝乃還去甚以為患後長房詣府君而正值此鬼来
到府門前府君馳入獨留長房鬼知之不敢前欲去長
房厲聲呼使捉前来鬼乃下車把版伏庭中叩頭乞得
自改長房呵曰汝死老鬼不念温涼無故導從唐突官
府君知當死否急復令還就人形以一札符付之令送
與葛陂君鬼叩頭流涕持札去使以追視之以札立陂
邉以頸繞札而死東海君来旱長房後到東海見其民
請雨謂之曰東海君有罪吾前繫於葛陂今當赦之令
其作雨於是即有大雨長房曽與人共行見一書生黄
巾被裘無鞍騎馬下而叩頭長房曰促還他馬赦汝罪
人問之長房曰此貍耳盗社公馬也又嘗與客坐使至
市市鮓頃刻而還或一日之間人見在千里之外者數
處
　　尹軌
尹軌者字公度太原人也博學五經尤明天文理氣河
洛䜟緯無不精㣲晚乃奉道常服黄精日三合年數百
嵗而顔色美少常聞其逺祖尹喜以周康王昭王之時
居草樓遇老君與說經其後周穆王再修樓觀以待有
道之士公度遂居樓觀焉自云喜數来與相見授以道
要由是能坐在立亡變化之事蘇并州家先祖頻奉事
之累世子孫見之顔狀常如五十嵗人遊行人間或入
山一年半年復見無妻息其說天下盛衰治亂之期安
危吉凶所在未嘗不効晉永康元年十二月道洛陽城
西一家求寄宿主人以祭蜡不欲令宿良乆公度語其
姓名主人乃開門迎公度與前設酒食又以數斛榖與
公度所乗青騾公度竟不飲啖騾亦不食榖明旦去謂
主人曰君是不急難人耳先雖不欲受我宿後更有勤
意吾及騾雖不食君所設意望相酬耳今賜君神藥一
丸帶以隨身明年當有兵死者滿地此藥可以全君體
命明年洛中果有趙王倫之亂死者數萬舉家有從軍
者皆不還在家又為刼殺皆盡惟餘得藥一人耳公度
腰中帶漆竹管數十枚中皆有藥入口即活天下大疫
有得藥如棗者塗其門則一家不病病者立愈又弟子
黄理居陸渾山中患虎為暴公度使斷大木為柱去家
四方各一里外埋一柱公度即以印印之虎即絶跡又
有怪鳥止其屋上以語公度公度為書一奏符著鳥鳴
處至夕鳥伏死符下遂絶有人遭大喪當年而貧窮不
及公度見而嗟之孝子說其孤苦公度愴然曰君能得
數斤鈆否孝子曰可得耳乃具鈆數十斤公度將入山
中小屋下罏火中銷鈆以神藥如棗大投沸鈆中攪之
皆成銀以與之曰吾念汝貧困不能營𦵏故以相與慎
勿言也復又有一人本士族子弟遇公事簿書不明當
陪負官錢百萬出賣田宅車牛不售而見收繫公度語
所識富人曰可蹔以百萬錢借我欲以救之後二十日
頓相還也富人即以錢百萬與公度公度以與遭事者
乃語曰君致錫百兩其人即買錫與之公度於罏中洋
錫以神藥一方寸匕投沸錫中變成黄金金即秤賣得
錢百萬還錢主公度後到南陽太和山昇仙去矣
　　介象
介象者字元則㑹稽人也學通五經博覽百家之言能
屬文隂修道法入東嶽受氣禁之術能茅上燃火煮雞
雞熟而茅不燋能令一里内不炊不蒸雞犬三日不鳴
不吠能令一市人皆坐不能起能𨼆形變化為草木鳥
獸聞九丹之經周遊數千里求之不值明師乃入山精
思冀遇神仙疲極卧石上有一虎往䑛象象睡寤見虎
乃謂之曰天使汝来侍衛我者汝且停若山神使汝来
試我汝疾去虎乃去象入山見谷中有石子紫色光彩
大如雞子不可稱數乃取兩枚而逰谷深不得度乃還
於山中見一美女年十五六許顔色非常衣服五彩葢
仙人也象叩頭乞長生之方女曰汝急送手中物還故
處乃来吾故於此待汝象即以石送於谷中而還見女
子在舊處象復叩頭女曰汝血養之氣未盡斷榖三年
更来吾止此象歸斷榖三年乃復往見此女故在前處
乃以丹方一日授象告曰得此便仙勿他為也象未得
合作此藥常住弟子駱延雅合惟下平牀中有書生數
人共論書傳事云云不判象傍聞之不能忍乃為决解
之書生知象非凡人宻表奏象於其主象知之欲去曰
恐官事拘束我耳延雅固留吳王詔徵象到武昌甚敬
重之稱為介君為象起第宅以御帳給之賜遺前後累
千金從象學𨼆形之術試還後宫及出入殿門莫有見
者又令象變化種𤓰菜百菓皆立生與先主共論鱠魚
何者最上象曰鯔魚為上先主曰此魚乃在海中安可
得乎象曰可得耳但令人於殿中庭方塪者水滿之象
即索釣餌起釣之垂綸於塪中不食頃得鯔魚先主驚
喜問象曰可食否象曰故為陛下取作鱠安不可食仍
使厨人切之先主問曰蜀使不来得薑作鱠至美此間
薑不及也何由得乎象曰易得耳願差一人并以錢五
千文付之象書一符以著竹杖中令其人閉目騎杖杖
止便買薑買薑畢復閉目此人如言騎杖須叟已到成
都不知何處問人言是蜀中也乃買薑于時吳使張温
在蜀從人恰與買薑人相見於是甚驚作書寄家此人
買薑還厨中鱠始就矣象又能讀諸符文如讀書無誤
謬者或不信之取諸雜符除其標注以示象象皆一一
别之又有一人種黍於山中嘗患獼猴食之聞象有道
從乞辟猴法象告無他汝明日往㸔黍若見猴羣下大
嗥語之曰吾已告介君介君教汝莫食黍此人倉卒直
言象欺弄之明日往見羣猴欲下樹試告象言語猴即
各還樹絶跡矣象在吳連求去先主不許象言某月日
病先主使左右以梨一奩賜象象食之須臾便死先主
殯埋之以日中死其日餔時已至建鄴以所賜梨付苑
内種之吏後以表聞先主發視其棺中唯一奏版符耳
先主思象使以所住屋為廟時時躬往祭之常有白鵠
来集座上良乆乃去後弟子見象在葢竹山中顔色更
少焉
　
　
　
　
　
　
　神仙傳卷九
欽定四庫全書
　神仙傳卷十　　　　　　　晉　葛洪　撰
　　董奉
董奉者字君異侯官縣人也昔吳先主時有年少作本
縣長見君異年三十餘不知有道也罷去五十餘年復
為他職行經侯官諸故吏人皆往見故長君異亦往顔
色如昔了不異故長宿識之問曰君無有道也昔在縣
時年紀如君輩今吾已皓白而君猶少也君異曰偶爾
耳杜燮為交州刺史得毒病死已三日君異時在南方
乃往以三丸藥内死人口中令人舉死人頭揺而消之
食頃燮開目動手足顔色漸還半日中能起坐遂活後
四日乃能語云死時奄然如夢見有數十烏衣人来收
之將載露車上去入大赤門徑以寸獄獄各一户户纔
容一人以燮内一户中乃以土從外封之不復見外恍
惚間聞有一人言太乙遣使者来召杜燮急開出之聞
人以鍤掘其所居户良乆引出之見外有車馬赤葢三
人共坐車上一人持節呼燮上車將還至門而覺燮既
活乃為君異起高樓於中庭君異不飲食唯啖脯棗多
少飲酒一日三為君異設之君異輙来就燮處飲食下
樓時忽如飛鳥便来到座不覺其下上樓亦爾如此一
年從燮求去燮涕泣留之不許燮問曰君欲何所之當
具大船也君異曰不用船宜得一棺器耳燮即為具之
至明日日中時君異死燮使人殯埋之七日人有從容
昌来見君異因謝杜侯好自愛重爕乃開視君異棺中
但見一帛一面畫作人形一面丹書符君異後還廬山
下居有一人少便病癩埀死自載詣君異叩頭乞哀君
異使此人坐一户中以五重布巾韜病者目使勿動揺
乃勅家人莫近病人云聞有一物来䑛之痛不可堪無
處不匝度此物舌當一尺許其氣息大小如牛竟不知
是何物良乆乃去君異乃往解病人之巾以水與飲遣
去不乆當愈且勿當風十數日間病者身體通赤無皮
甚痛得水浴即不復痛二十餘日即皮生瘡愈身如凝
脂後常大旱百榖燋枯縣令丁士彦謂綱紀曰董君有
道必能致雨乃自賫酒脯見君異説大旱之意君異曰
雨易得耳因仰視其屋曰貧家屋皆見天不可以得雨
如何縣令解其意因曰先生但為祈雨當為架好屋於
是明日士彦自將吏人乃運竹為起屋屋成當泥塗作
人掘土取壤欲取水作泥君異曰不煩運水日暮自當
雨也其夜大雨高下皆足又君異居山間為人治病不
取錢物使人重病愈者使栽杏五株輕者一株如此數
年計得十萬餘株鬱然成林而山中百蟲羣獸遊戯杏
下竟不生草有如耘治也於是杏子大熟君異於杏林
下作簞倉語時人曰欲買杏者不須来報徑自取之得
將榖一器置倉中即自往取一器杏云每有一榖少而
取杏多者即有三四頭虎噬逐之此人怖懼而走杏即
傾覆虎乃還去到家量杏一如榖少又有人空往偷杏
虎逐之到其家乃嚙之至死家人知是偷杏遂送杏還
叩頭謝過死者即活自是已後買杏者皆於林中自平
量之不敢有欺者君異以其所得粮榖賑救貧窮供給
行旅嵗消三千斛尚餘甚多縣令親故家有女為精邪
所魅百不能治以語君異若能得女愈當以侍巾櫛君
異即為君勅諸魅有大白鼉長丈六尺陸行詣病者問
君異使人斬之女病即愈遂以女妻之乆無兒息君異
每出行妻不能獨住乃乞一女養之女年十嵗君異一
旦竦身入雲中去婦及養女猶守其宅賣杏取給有欺
之者虎逐之如故養女長大納婿同居其婿凶徒也常
取諸祠廟之神衣物廟下神下巫語云某甲恃是仙人
女婿奪吾衣物吾不在此但羞人耳當為仙人故無用
為問君異在民間僅百年乃昇天其顔色常如年三十
時人也
　　李根
李根字子源許昌人也有趙賈者聞其父祖言傳世見
根也賈為兒時便隨事根至賈年八十四而根年少不
老昔在夀春吳太文家太文從之學道得作金銀法立
成根能變化入水火中坐致行厨能供二十人皆精細
之饌四方竒異之物非當地所有也忽告太文云王陵
當敗夀春當䧟兵中不復居可急徙去衆乃使人收根
欲殺之根時乃方欲書疏奄聞外有千餘人圍其家求
根語太文父曰怱怱但語吾不知官自来搜之昨已去
矣太文出户還顧窺根失所在左右書器物皆不復見
於是官兵入索囷食衣篋之中無處不遍不得根及良
乆太文出見根固在向坐儼然如故根語太文曰王太
尉當族誅卿弟泄語十日中當卒死皆果如言弟子家
有以女給根者此女知書根出行竊視根素書一卷讀
之得根自說其學道經疏云以漢元封中學道於某甲
時年計根已七百餘年也又太文說根兩目瞳子皆方
按仙經說八百嵗人瞳子方也根告諸弟子言我不得
神丹大道之訣唯得地仙方耳夀畢天地然不為下土
之士也
　　李意期
李意期者蜀郡人也傳世識之云是漢文帝時人也無
妻息人有欲逺行速至者意期以符與之并以丹書其
人兩足則千里皆不盡日而還人有說四方郡國宫觀
市井者座中或未見重問說者意期即為撮土作之所
作郡國形象皆是但盈寸耳須叟消滅或遊行不知所
之一年許復還於蜀中乞食所得以與貧乏者於成都
角中作一土窟而居其中冬夏單衣髪長剪去之但使
長五寸許啜少酒脯及棗果或食百日不出窟則無所
食也劉𤣥徳欲東伐吳報關羽之怨使人迎意期意期
到𤣥徳敬禮之問其伐吳意期不答而求紙筆𤣥徳與
之意期畫作兵馬器仗十數紙便一一以手裂壊之曰
咄咄又畫一大人掘地埋之乃徑還去𤣥徳不恱而出
軍果大敗十餘萬衆纔數百人得還器仗軍資一時蕩
盡𤣥徳忿恥發病而卒於永安宫乃追念其所作大人
而埋之正是𤣥徳之死象也意期少言語人有所問略
不對答蜀人有憂患往問吉凶自有常候但占意期顔
色若懽恱則百事吉慘戚則百事惡鄧艾未到蜀百餘
日忽失意期所在後入瑯琊山中不復出也
　　王興
王興者陽城人也常居一谷中本凡民不知書無學道
意也昔漢武帝元封二年上嵩山登大愚石室起道宫
使董奉君東方朔等齋潔思神至夜忽見仙人長二丈
餘耳下垂至肩武帝禮而問之仙人曰吾九疑仙人也
聞中嶽有石上菖蒲一寸九節服之可以長生故来採
之言訖忽然不見武帝顧謂侍臣曰彼非欲學道服食
者必是中嶽之神以此教朕耳乃採菖蒲服之且二年
而武帝性好熱食服菖蒲每熱者輙煩悶不快乃止時
從官多皆服之然莫能持乆唯王興聞仙人使武帝常
服菖蒲乃採服之不息遂得長生魏武帝時猶在其隣
里老小皆云傳世見之視興常如五十許人其強徤日
行三百里後不知所之
　　黄敬
黄敬字伯嚴武陵人也少讀誦經書仕州為部從事後
棄世學道於霍山八十餘年復入中嶽専行服氣斷榖
為吞吐之事胎息内視召六甲玉女吞隂陽符又思赤
星在洞房前轉大如火周身至二百嵗轉還少壯道士
王紫陽數往見從求要言敬告紫陽曰吾不修服藥之
道但守自然葢地仙耳何足詰問聞新野隂君神丹昇
天之法此真大道之極也子可從之人能除遣嗜慾如
我者不可以學我所為也紫陽固請不止敬告紫陽曰
大關之中有輔星想而見之翕習成赤童在焉持朱庭
指而揺之鋉身形消遣三尸除死名審能守之可長生
失之不乆倫⬤𡨕紫陽受之得長生之道也
　　魯女生
魯女生者長樂人也服胡麻餌术絶榖八十餘年甚少
壯一日行三百餘里走逐麞鹿鄉里傳世見之二百餘
年入華山中去時故人與女生别後五十年入華山廟
逄女生乗白鹿從後有玉女數十人也
　　甘始
甘始者太原人也善行氣不飲食又服天門冬行房中
之事依容成𤣥素之法更演益之為一卷用之甚有近
効治病不用針灸湯藥在人間三百餘嵗乃入王屋山
仙去也
　　封君逹
封君逹者隴西人也服黄精五十餘年又入鳥鼠山服
鍊水銀百餘嵗往来鄉里視之年如三十許人常騎青
牛聞人有疾病時死者便過與藥治之應手皆愈不以
姓字語人世人識其乗青牛故號為青牛道士後二百
餘年入𤣥丘山仙去也
　
　
　
　
　神仙傳卷十
