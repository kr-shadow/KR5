#+TITLE: 周易參同契(三)--朱熹
#+DATE: 2016-06-11 12:27:12
#+SOURCE: github.com/kanripo/KR5d0018 master caa0778d                
周易參同契容一
　　　　廬陵後學黄瑞節附録
　周易參同契五代彭曉解義序曰魏伯陽
　會稽上虞人修眞潛默養志虚無博贍文
　詞通諸緯候得古文龍虎經盡獲妙㫖乃
　約周易譔參同契三篇復作補塞遺脱一
　篇所述多以寓言借事隱顯異文密示青
　州徐從事徐乃隱名而注之桓帝時公復
　傳授與同郡淳于叔通遂行於世參雜也
　同通也契合也謂與周易理通而義合也
　其書假借君臣以彰内外叙其離坎直指
　汞鉛列以乾坤奠量鼎器明之父母保以
　始終合以夫妻拘其交媾譬諸男女顯以
　滋生析以陰陽導之反復示之晦朔通以
　降騰配以卦爻形於變化隨之斗柄取以
　周星分以晨昏昭諸刻漏莫不託易象而
　論之故名周易參同契云
　　(按參同契註本凡一十九部三十一卷/其目載夾漈鄭氏藝文略彭曉本最傳)
　　(然分三卷爲九十章以應陽九之數歌/鼎器一篇以應水一之數其傅會類如)
　　(此蓋效河上公分老子爲上經下經八/十一章而其實非也鮑氏云彭本爲近)

　(世淺學妄更祕館所藏民間所録差誤衍/脱莫知適從朱子考辨正文引證依據其)
　(本始定今不敢/又贅附諸說云)
　朱子曰參同契本不爲明易姑借此納甲
　之法以寓其行持進退之候異時每欲學
　之而不得其傳无下手處不敢輕議然其
　所言納甲之法則今所傳京房占法見於
　火珠林者是其遺說所云甲乙丙丁庚辛
　者乃以月之昏旦出没言之非以分六卦
　之方也此雖非爲明易而設然易中無所
　不有苟其言自成一家可推而通則亦无
　害於易○伯陽參同契恐希夷之學有些
　自其源流○先天圖與納音相應蔡季通
　言與參同契合以圖觀之坤復之間爲晦
　震爲初三一陽生八日爲兊月上弦十五
　日爲乾十八日爲巽一陰生二十三日爲
　艮月下弦坎離爲日月故不用參同以坎
　離爲藥餘者以爲火候○邵子發明先天
　圖圖傳自希夷希夷又自有所傳蓋方士
　技術用以修鍊參同契所言是也○參同
　契文章極好蓋後漢之能文者爲之其用
　字皆根據古書非今人所能解以故皆爲
　人妄解世間本子極多其中有云千周燦
　彬彬兮萬變將可覩神明或告人兮魂靈
　忽自悟言誦之久則文義要訣自見○須
　溪劉氏曰古書惟參同契似先秦文



















　　　上篇
乾坤者易之門户衆卦之父母
　乾坤以宇内言之則乾天在上坤地在下
　而陰陽變化萬物終始皆在其間以人身
　言之則乾陽在上坤陰在下而一身之陰
　陽萬物變化終始皆在其間此乾坤所以
　爲易之門户衆卦之父母也凡言易者皆
　指陰陽變化而言在人則所謂金丹大藥
　者也然則乾坤其爐鼎歟

坎離匡郭運轂正軸
　乾坤位乎上下而坎離升降於其間所謂
　易也先天之位乾南坤北離東坎西是也
　故其象如垣郭之形其升降則如車軸之
　貫轂以運輪一下而一上也轂車輪之心
　外實而持輻内空以受軸者也軸車下横
　木兩頭貫轂而受轄者也
牝牡四卦以爲橐籥
　牝牡謂配合之四卦震兊巽艮是也橐鞲
　囊籥其管也蓋納甲之法乾爲望坤爲晦
　而坎離升降於其間震爲生明而兊爲上
　弦巽爲生魄而艮爲下弦如鼓鞲之有緩
　急也
　　(朱子曰邵子云乾坤定上下之位坎離/列左右之門參同契首卦位鋪排都只)
　　(一/般)
覆冒陰陽之道猶工御者執銜轡準繩墨隨
軌轍處中以制外數在律歷紀
　此言人心能統陰陽運轂軸以成丹也銜
　轡謂所以使陰陽者繩墨謂火候軌轍指
　其升降之所由中謂心外謂氣數即下文
　六十卦之火候也
月節有五六經緯奉日使兼并爲六十剛柔
有表裏
　月以五日爲一節六節爲一周兼晝夜爲
　六十以配六十卦晝剛夜柔剛裏柔表蓋
　六十四卦除乾坤坎離爲爐竈丹藥所用
　以爲火候者止六十卦也
朔旦屯直事至暮蒙當受晝夜各一卦用之
如次序
　此六十卦之凡例一月而一周蓋逐日用
　功時刻之早晚也
旣未至晦爽終則復更始日辰爲期度動靜
有早晚
　旣未謂晦日之卦朝旣濟暮未濟也爽謂
　生明之時
春夏據内體從子到辰巳秋冬當外用自午
訖戌亥
　春夏謂朝秋冬謂暮内體謂前卦外用謂
　後卦此亦六十卦之凡例後篇屯以子申
　蒙用寅戌乃以納甲之法盡發之大率一
　日所用子午卯酉四時而已
賞罰應春秋昏明順寒暑爻辭有仁義隨時
發喜怒如是應四時五行得其序
　此言朝暮用功有不同之處未詳其說
天地設位而易行乎其中矣天地者乾坤也
設位者列陰陽配合之位也易謂坎離坎離
者乾坤二用
　此引易而釋之以明乾坤坎離之用言乾
　上而坤下離降而坎升也乾坤二用謂乾
　用九坤用六九老陽六老陰也
二用無爻位周流行六虚往來旣不定上下
亦无常幽潛淪匿升降於中包囊萬物爲道
紀綱以無制有器用者空故推消息坎離没
亡
　乾坤二卦六爻九六各有定位唯用九用
　六无定位而六爻之九六即此九六之周
　流升降也納甲之法乾納甲壬坤納乙癸
　震納庚巽納辛艮納丙兊納丁皆有定位
　而坎納戊離納己無定位蓋六卦之陰陽
　即坎離中爻之周流升降也故以此之无
　制彼之有知器有形而其用乃在其形之
　空處蓋用老子所謂埏埴以爲器當其无
　有器之用之語也消息謂自坤之息歷震
　兊而極於乾自乾而消歷巽艮而極於坤
　也没亡謂無位也後章用九翩翩爲易宗
　祖一節亦是此意也
　　(朱子曰或問參同本是龍虎上經果否/曰不然蓋是後人見伯陽傳有龍虎上)
　　(經一句遂僞作此經大㮣皆是櫽括參/同之語而爲之也其間有說錯了處如)
　　(二用云者用九用六九六亦坎離也六/虚者即乾坤之初二三四五上六爻位)
　　(也言二用雖无爻位而常周流乎乾坤/六爻之間猶人之精氣上下周流乎一)
　　(身而无定所也龍虎經却錯說作虚危/去蓋討頭不見牽合一宇來說)
　　　(按彭氏以爲魏公得古文龍虎經而/譔參同契朱子以爲經乃後人僞作)
　　　(今考參同契中有古文記龍虎之文/往往古有其文如火記之類特恐非)
　　　(今所傅者耳鮑氏云此乃三墳書狐/首經之比未可知也又按金碧古文)
　　　(龍虎上經差簡於參同契然其語次/布置與契不甚相遠而加整焉末云)
　　　(火記不虚作亦契中語也然/則火記又參同之所自出與)
言不苟造論不虚生引驗見効校度神明推
類結字原理爲徵坎戊月精離己日光日月
爲易剛柔相當土王四季羅絡始終青赤白
黑各居一方皆禀中宫戊己之功
　此亦造字之法明坎月離日之合而爲易
　也蓋坎戊離己皆居中宫土位而四方四
　行皆禀其氣
易者象也懸象著明莫大乎日月窮神以知
化陽往則陰來輻凑而輪轉出入更卷舒
　此總明日月爲易之意下乃詳言其法與
　一月之火候
晦至朔旦震來受符當斯之時天地媾其精
日月相撢持雄陽播玄施雌陰化黄包混沌
相交接權輿樹根基經營養鄞鄂凝神以成
軀衆夫蹈以出蠕動莫不由於是仲尼贊洪
濛乾坤德洞虚稽古稱元皇關雎建始初冠
婚氣相紐元年乃芽滋聖人不虚生上觀顯
天符天符有進退詘信以應時
　此書之法以一月爲六節分屬六卦震一
　兊二乾三巽四艮五坤六每五日爲一節
　故言朔旦則震始用事而爲日月陰陽交
　感之初於是加修鍊之功如聖人之作六
　經皆有所托始也此實一篇之要言而雄
　陽播玄施雌陰化黄包又一節之要處他
　皆以明此耳
故易統天心復卦建始萌長子繼父體因母
立兆基消息應鍾律升降據斗樞
　此又以一月爲十二節以復臨泰壯夬乾
　姤遯否觀剥坤爲序每二日半爲一節復
　即前六節震卦之内體也長子震也父乾
　也母坤也下章云朔旦爲復
三日出爲爽震受庚西方八日兊受丁上弦
平如繩十五乾體就盛滿甲東方
　三日第一節之中月生明之時也蓋始受
　一陽之光而昏見於西方庚地也八日第
　二節之中月上弦之時蓋受二陽之光而
　昏見於南方丁地也十五日第三節之中
　月旣望之時全受日光盛滿而昏見於東
　方之甲地也
蟾蜍與兔魄日月氣雙明蟾蜍眡卦節兔者
吐生光
　此言望夕之月全受日光而借蟾爲瞻借
　兔爲吐也
七八道己訖屈折低下降十六轉受統巽辛
見平明艮直於丙南下弦二十三坤乙三十
日東北喪其明節盡相禪與繼體復生龍壬
癸配甲乙乾坤括始終
　七八謂十五日也十六日謂第四節之始
　也始生下一陰爲巽而成魄以平旦而没
　於西方辛地也二十三日第五節之中復
　生中一陰爲艮而下弦以平旦而没於南
　方丙地也三十日第六節之終全變三陽
　而光盡體伏於東北借易朋字作明字也
　一月六節旣盡而襌於後月長子繼父復
　生震卦壬配甲癸配乙皆屬乾坤括十日
　之始終自晦至朔旦至此一月之火候也
　　(朱子曰一息之間便有晦朔弦望上弦/者氣之方息自上而下也下弦者氣之)
　　(方消自下而上也望者氣之盈也日沈/于下而月圓于上也晦朔之間日月之)
　　(合乎上所謂舉水以滅火/金來歸性初之類是也)
七八數十五九六亦相應四者合三十陽氣
索滅藏
　索盡也
八卦列布曜運移不失中玄精眇難覿推度
效符證居則觀其象準擬其形容立表以爲
範占候定吉凶發號順時令勿失爻動時上
察河圖文下序地形流中稽於人情參同考
三才動則循卦節靜則因彖辭乾坤用施行
天下然後治
　此用乾坤用九天下治也之語上言乾坤
　用即用九用六也治或作理蓋避唐諱此
　下至國无害道皆以國政爲喻
可不愼乎御政之首管括密微闓舒布寳要
道魁柄統化綱紐爻象内動吉凶外起五緯
錯順應時感動四七乖戾侈離俯仰文昌總
録詰責台輔百官有司各典所部日合五行
精月受六律紀五六三十度度竟復更始原
始要終存亡之緒或君驕佚亢滿違道或臣
邪佞行不順軌弦望盈縮乖變凶咎執法剌
譏結過移主辰極受正優游任下明堂布政
國无害道
　此皆取譬之言然其間亦有可詳味者
内以養己安靜虚無元本隱明内照形軀閉
塞其兊築固靈株三光陸沈温養子珠視之
不見近而易求黄中漸通理潤澤達肌膚初
正則終脩榦立末可持一者以掩蔽世人莫
知之
　此乃以内事言之於經中最爲要切而三
　光陸沈温養子珠之一言又要切之要切
　者前所譬御政之首魁柄綱紐正謂此也
　初正榦立原始而言也終脩末持要終而
　言也一者以掩蔽言其造端之處隱而不
　章者也
上德無爲不以察求下德爲之其用不休上
閉則稱有下閉則稱无无者以奉上上有神
德居此兩孔穴法金氣亦相胥
　此下漸難通曉今略以意解之上德即上
　文所謂雌陰化黄包三光陸沈下文所謂
　汞白爲流珠青龍與之俱所謂流珠水之
　母者正思慮所不及也下德即上文所謂
　雄陽播玄施温養子珠下文所謂白虎爲
　熬樞黄土金之父者正著意用力處也閉
　則皆失其所宜矣下不可无故无者以奉
　上神德謂微妙處龍虎經作上有青龍居
　金氣即謂雄陽白虎也大率陽旣下即陰
　自上矣所謂孔穴者此也鼎器歌云陰在
　上陽下奔此亦至要之言
知白守黑神明自來白者金精黑者水基水
者道樞其數各一
　白謂汞黑謂鉛金精言其生於鉛水基能
　生水也白黑各一而水爲道樞所謂神德
　者也
陰陽之始玄含黄芽五金之主北方河車
　玄含黄芽水中有土靜而有意也北方河
　車黑而生水也以下文考之正謂鉛耳
故鉛外黑内懷金華被褐懷玉外爲狂夫
　鉛即上文所謂金氣
金爲水母母隱子胎水者金子子藏母胞
　此即上文知白守黑之義
眞人至妙若有若无彷彿大淵乍沈乍浮退
而分布各守境隅
　此所謂温養子珠者也
望之類白造之則朱鍊爲表衛白裏貞居方
圓徑寸混而相拘先天地生巍巍尊高旁有
垣闕狀似蓬壺環帀關閉四通踟蹰守禦密
固閼絶姦邪曲閣相通以戒不虞
　徑寸即所謂子珠者垣闕疑即下文所謂
　情主營外垣爲城郭者耶皆未詳其何說
可以无思難以愁勞神氣滿堂莫之能留守
之者昌失之者亡動靜休息常與人俱是非
歷藏法内視有所思履行步斗宿六甲以日
辰陰道厭九一濁亂弄玄胞食氣鳴腸胃吐
正吸新邪晝夜不卧寐腸鳴未嘗休身體以
疲倦恍惚狀若癡百脉鼎沸馳不得清澄居
周回立壇宇朝暮敬祭祠鬼物見形象夢寐
感慨之心懽意喜悅自謂必延期遽以夭命
死腐露其形骸舉措輙有違悖逆失樞機諸
術甚衆多千條有萬餘前却違黄老曲折戾
九都
　言此道與諸旁門小法之不同不能詳解
明者省厥㫖曠然知所由勤而行之夙夜不
休服食三載輕舉遠遊入火不焦入水不濡
能存能亡長樂無憂道成德就潜伏竢時太
一乃召移居中洲功滿上昇應籙受圖火記
不虚作演易以明之偃月法鼎爐白虎爲熬
樞汞日爲流珠青龍與之俱舉東以合西魂
魄自相拘上弦兊數八下弦亦如之
　偃月疑前下圓後上缺狀如偃月也白虎
　鉛也火也氣也西也魄也陽也爲熬樞言
　下奔而致蒸潤上行也汞日精也青龍水
　也東也魂也陰也上弦陽也下弦陰也
　　(朱子曰坎離水火龍虎鉛汞之屬只是/互換其名其實只是精氣二者而已精)
　　(水也坎也龍也汞也氣火也離也虎也/鉛也其法以神運精氣結而爲丹陽氣)
　　(在下初成水以火鍊之/則凝成丹其說甚異)
兩弦合其精乾坤體乃成二八應一斤易道
正不傾
　八日爲兊上弦又進八日乃成乾體二十
　三日爲艮下弦又退八日乃成坤體一本
　註云銖有三百八十四亦應爻之數蓋一
　斤之銖數也自震而起至乾而滿歷巽而
　消至坤而盡
金入於猛火色不奪精光自開闢以來日月
不虧明金不失其重日月形如常金本從月
生朔旦受日符金反歸其母月晦日相包隱
藏其匡郭沈淪於洞虚金復其故性威光鼎
乃熺
　金即鉛也金歸其母復其故性謂歛藏不
　用日不照月純坤卦也熺字本作喜一本
　作僖今按皆無理案說文熺炎也後漢多
　用此字
子午數合三戊己號稱五三五旣和諧八石
正綱紀嘑吸相貪欲佇思爲夫婦黄土金之
父流珠水之母水以土爲鬼土塡水不起朱
雀爲火精執平調勝負水勝火消滅俱死歸
厚土三性旣合會本性共宗祖
　子水一午火二數合三也戊己土其數五
　三五合而爲八八石象也然其實但水火
　二物而以土爲主耳土屬脾脾主意謂以
　意使火下而水上相呼吸也金即火也朱
　雀疑指心而言又意之主也此火字與前
　章熬字意不同别是一火也執平謂執衡
　司夏也此晝之意大抵爲以火烹水以水
　滅火亦如前章月受日光反歸其母之意
　也
巨勝尚延年還丹可入口金性不敗朽故爲
萬物寳術士服食之壽命得長久土遊於四
季守界定規矩金砂入五内霧散若風雨薰
蒸達四肢顔色悅澤好髪白更生黑齒落出
舊所老翁復丁壯耆嫗成姹女改形免世厄
號之曰眞人
　此言内丹而言入口未詳其㫖餘見後章
　馳入赤色門下
胡粉投火中色壞還爲鉛冰雪得温湯解釋
成太玄金以砂爲主禀和於水銀變化由其
眞終始自相因
　此皆以同類相變爲譬也
欲作服食僊宜以同類者植禾當以粟覆雞
用其子以類輔自然物成易陶冶魚目豈爲
珠蓬蒿不成檟類同者相從事乖不成寳是
以燕雀不生鳳狐兔不乳馬水流不炎上火
動不潤下
　又以異類不能相成反覆明之
世間多學士高妙負良才邂逅不遭值耗火
亡貨財據按依文說妄以意爲之端緒无因
縁度量失操持擣治羌石膽雲母及礜磁硫
黄燒豫章泥汞相鍊治鼓下五石銅以之爲
輔樞雜性不同種安肯合體居千舉必萬敗
欲黠反成癡穉年至白首中道生狐疑背道
守迷路出正入邪蹊管窺不廣見難以揆方
來
　此言爲外丹者藥非同類不能成寳
若夫至聖不過伏羲畫八卦效天圖文王帝
之宗結體演爻辭夫子庶聖雄十翼以輔之
三君天所挺迭興更御時優劣有步驟功德
不相殊制作有所踵推度審分銖有形易忖
量无兆難慮謀作事令可法爲世定詩書素
无前識資因師覺悟之皓若褰帷帳瞋目登
高臺
　言三聖迭興事有優劣蓋伏羲法天文王
　踵羲夫子踵文有形者易制无形者難及
　也因自言因師以悟此理也詩書兩句未
　詳
火記六百篇所趣等不殊文字鄭重說世人
不熟思尋度其原流幽明本共居竊待賢者
談曷敢輕爲書結舌欲不語絶道獲罪誅寫
情寄竹帛恐泄天之符猶豫增歎息俛仰綴
斯愚陶冶有法度未忍悉陳敷略述其紀綱
枝條見扶疎
　火記六百篇蓋古書今亡未可知
以金爲隄防水火乃優游金數十有五水數
亦如之臨爐定銖兩五分水有餘二者以爲
眞金重如本初其三遂不入火二與之俱二
物相含受變化狀若神下有太陽氣伏蒸須
臾間先液而後凝號曰黄輿焉
　此言丹之第一變也金水並見上入一作
　火據下文三物即當作火然又云下有太
　陽氣則似只是二物恐當作八而三亦當
　作二耳此是金水數皆十五而五分其水
　只用其二蓋十五之六也其三則十五之
　九也水二一作火二與上水火下三物相
　應但上无火之銖兩下又有太陽字則又
　未必然也二物相含受即陰陽坎離之交
　三物之誤甚明
歲月將欲訖毁性傷壽年形體爲灰土狀若
明窓塵
　此似第二變也
擣治并合之馳入赤色門固塞其際會務令
致完堅炎火張於下晝夜聲正勤始文使可
修終竟武乃陳候視加謹愼審察調寒温周
旋十二節節盡更親觀氣索命將絶休死亡
魄魂色轉更爲紫赫然成還丹粉提以一丸
刀圭最爲神
　此第三變也擣治并合此當别有所作用
　赤色門謂口也液凝灰土理須自見蓋吐
　出而鍊治之復吞納也炎火即所謂太陽
　氣聲正勤後章亦言嗷嗷聲正悲如嬰兒
　慕母是也修疑作脩字唐人兩字多互見
　氣索命絶又是前章火滅金復之意粉提
　刀圭未詳
推演五行數較約而不煩舉水以激火奄然
滅光榮日月相激薄常存晦朔間水盛坎侵
陽火衰離晝昏陰陽相飲食交感道自然名
者以定情宇者縁性言金來歸性初乃得稱
還丹
　此解上文還丹得名之義因火滅而金復
　也
吾不敢虚說放效聖人文古記題龍虎黄帝
美金華淮南鍊秋石王陽加黄芽賢者能持
行不肖母與俱古今道由一對談吐所謀學
者加勉力留念深思惟至要言甚露昭昭不
我欺

周易參同契
周易參同契卷中(下同/卷容二)
　　　　廬陵後學黄瑞節附録
　　　中篇
乾剛坤柔配合相包陽禀陰受雄雌相須須
以造化精氣乃舒坎離冠首光耀垂敷玄冥
難測不可畫圖聖人揆度參序玄基四者混
沌徑入虚無六十卦周張布爲輿龍馬就駕
明君御時和則隨從路平不邪邪道險阻傾
危國家
　此與上篇首章相表裏
君子居其室出其言善則千里之外應之謂
萬乗之主處九重之室發號出令順陰陽節
藏器俟時勿違卦日屯以子申蒙用寅戌餘
六十卦各自有日聊陳兩象未能究悉立義
設刑當仁施德逆之者凶順之者吉按歷法
令至誠專密謹候日辰審察消息纖芥不正
悔吝爲賊二至改度乖錯委曲隆冬大暑盛
夏霰雪二分縱横不應漏刻風雨不節水旱
相伐蝗蟲涌沸山崩地裂天見其怪群異旁
出孝子用心感動皇極近起己口遠流殊域
或以招禍或以致福或興太平或造兵革四
者之來由乎胸臆動靜有常奉其繩墨四時
順宜與氣相得剛柔斷矣不相涉入五行守
界不妄盈縮易行周流屈伸反覆
　此與上篇論屯蒙朝暮内體外用相表裏
　蓋乾納甲壬坤納乙癸震庚巽辛坎戊離
　己艮丙兊丁也重卦之法乾下三爻納甲
　子寅辰上三爻納壬午申戌坤下三爻納
　乙未巳卯上三爻納癸丑亥酉震下三爻
　納庚子寅辰上三爻納庚午申戌巽下三
　爻納辛丑亥酉上三爻納辛未巳卯坎下
　三爻納戊寅辰午上三爻納戊申戌子離
　下三爻納己卯丑亥上三爻納己酉未巳
　艮下三爻納丙辰午申上三爻納丙戌子
　寅兊下三爻納丁巳卯丑上三爻納丁亥
　酉未而内體從子至辰巳外用從午訖戌
　亥故朝屯則初九庚子之爻當子時六四
　戊申之爻當卯時暮蒙則初六戊寅之爻
　當午時六四戊戌之爻當酉時餘六十卦
　各以此法推之此再言一日之火候也
晦朔之間合符行中渾沌鴻濛牝牡相從滋
液潤澤施化流通天地神靈不可度量利用
安身隱形而藏始乎東北箕斗之鄉旋而右
轉嘔輪吐萌潛潭見象發散精光畢昴之上
　震出爲徵陽氣造端初九潛龍陽以三立
陰以八通故三日震動八日兊行九二見
龍和平有明三五德就乾體乃成九三夕
惕虧折神符盛衰漸革終還其初巽繼其
統固濟操持九四或躍進退道危艮主進
止不得踰時二十三日典守弦期九五飛龍
天位加喜六五坤承結括終始藴養衆子
世爲類母陽數已訖訖則復起推情合性轉
而相與上九亢龍戰德於野用九翩翩爲道
規矩循據璇璣昇降上下周流六爻難得察
睹故无常位爲易宗祖
　此再以納甲言一月之火候也又以乾六
　爻納於其間以明陽氣之消息箕斗但言
　東北畢昴但言正西借天之四方以言地
　之四方耳非謂天之東北西方也六五恐
　是廿六字廿音入即二十字二十六日以
　候坤卦用事也用九以下與上篇乾坤二
　用處相表裏
朔旦爲復陽氣始通出入无疾立表微
剛黄鍾建子兆乃滋彰播施柔暖黎烝得常
　　臨爐施條開路正光光耀寖進日以益長
丑之大吕結正低昂仰以成泰剛柔並
隆陰陽交接小往大來輻湊於寅運而趨時
漸歷大壯俠列卯門榆莢墮落還歸本
根刑德相負晝夜始分夬陰以退陽升
而前洗濯羽翮振索宿塵乾健盛明廣
被四鄰陽終於己中而相干姤始紀緒
履霜最先井底寒泉午爲蕤賔賔服於陰陰
爲主人遁去世位收歛其精懷德俟時
棲遲昧冥否閉不通萌者不生陰伸陽
詘没陽姓名觀其權量察仲秋情任蓄
微稚老枯復榮薺麥芽蘖因冒以生剥
爛支體消滅其形化氣旣竭亡失至神道窮
則反歸乎坤元恒順地理承天布宣玄
幽遠眇隔閡相連應度育種陰陽之原寥廓
恍惚莫知其端先迷失軌後爲主君无平不
陂道之自然變易更盛消息相因終坤始復
如循連環帝王承御千秋常存
　此以十二卦細分一月之火候亦通一歲
　之火候也一月之法二日半爲一卦復爲
　震之坤臨爲兊之坤泰爲乾之坤大壯爲
　乾之震夬爲乾之兊乾爲乾之乾姤爲乾
　之巽遁爲乾之艮否爲乾之坤觀爲坤之
　巽剥爲坤之艮坤爲坤之坤臨爲複震大
　壯爲複兊乾爲複乾遁爲複巽觀爲複艮
　坤爲複坤其推之例以卦名律名辰名
　三者而言輻湊即太簇俠例即夾鍾洗濯
　即姑洗中即仲吕昧冥即林鍾即申任蓄
　即南閡即亥應即應鍾大率傅會假記不
　足深究也後爲主君蓋亦讀易而後得主
　爲句其誤久矣
將欲養性延命却期審思後末當慮其先人
所禀軀體本一无元精雲布因氣託初陰陽
爲度魂魄所居陽神日魂陰神月魄魂之與
魄互爲室宅性主處内立置鄞鄂情主營外
築垣城郭城郭完全人物乃安于斯之時情
合乾坤乾動而直氣布精流坤靜而翕爲道
舍廬剛施而退柔化以滋九還七返八歸六
居男白女赤金火相拘則水定火五行之初
上善若水清而無瑕道之形象眞一難圖變
而分布各自獨居類如雞子黑白相扶縱横
一寸以爲始初四肢五臟筋骨乃具彌歷十
月脱出其胞骨弱可卷肉滑若鉛
　此與上篇知白相表裏言人之始生亦以
　陰陽交合而成今欲爲丹亦猶是也凡言
　道者皆丹之託名鉛疑是飴字以似而誤
　也
陽燧以取火非日不生光方諸非星月安能
得水漿二氣玄且遠感化尚相通何況近存
身切在於心胸陰陽配日月水火爲效徵耳
目口三寳固塞勿發揚眞人潛深淵浮游守
規中旋曲以視覽開闔皆合同爲己之軸轄
動靜不竭窮離氣内營衛坎乃不用聦兊合
不以談希言順以鴻三者旣關鍵緩體處空
房委志歸虚无无念以爲常證難以推移心
專不縱横寢寐神相抱覺悟候存亡顔容寖
以潤骨節益堅强辟却衆陰邪然後立正陽
脩之不輟休庶氣雲兩行淫淫若春澤液液
象解冰從頭流達足究竟復上昇往來洞无
極怫怫被容中反者道之驗弱者德之柄芸
鋤宿污穢細微得調暢濁者清之路昏久則
昭明
　此一節乃涵養本原工夫尤未要切
　　(朱子曰離氣内營衛嘗見/前輩讀内爲納其說是也)
世人好小術不審道淺深棄正從邪徑欲速
閼不通猶盲者不任杖聾者聽宫商没水捕
雉兔登山索魚龍植麥欲穫黍運規以求方
竭力勞精神終年无見功欲知服食法事約
而不煩太陽流珠常欲去人卒得金華轉而
相因化爲白液凝而至堅金華先倡有頃之
間解化爲水馬齒闌干陽乃往和情性自然
迫促時陰拘畜禁門慈母欲養孝子報恩嚴
父施令教飭子孫五行錯王相據以生火性
銷金金伐木榮三五爲一天地至精可以口訣
難以書傳子當左轉午乃東旋卯酉界隔主
定二名龍呼於虎虎吸龍精兩相飲食俱相
貪便遂相銜嚥咀嚼相吞熒惑守西太白經
天殺氣所臨何有不傾狸犬守鼠鳥雀畏鸇
各有其功何敢有聲不得其理難爲妄言竭
殫家産妻子飢貧自古及今好者億人訖不
諧遇希有能成廣求名藥與道乖殊如審遭
逢睹其端緒以類相況揆物終始五行相克
更爲父母母含滋液父主禀與凝精流形金
石不朽審專不泄得爲成道
　言學小術者勞而无功得此法者約而不
　煩太陽以下與前篇知白熬樞黄輿等章
　相表裏五行相生母子之恩也火金相克
　嚴父之令也三五謂火金木並皆禀土氣
　也一說謂三五即前篇子午戊己也一未
　詳所指或曰與當作爲下篇三五并與一
　亦放此東疑當作左此言陰陽定位也龍
　虎六句母子之恩也熒惑太白以下八句
　嚴父令也不得其理廣求名藥爲外丹者
　也以類相況如前篇言八石正綱紀之類
　也
立竿見影呼谷傳響豈不靈哉天地至象若
以野葛一寸巴豆一兩入喉輙僵不得俛仰
當此之時雖周文揲蓍孔丘占象扁鵲操鍼
巫咸叩鼓安能令蘇復起馳走河上姹女靈
而最神得火則飛不見埃塵鬼隱龍匿莫知
所存將欲制之黄芽爲根物无陰陽違天背
原肥雞自卵其雛不全夫何故乎配合未連
三五不交剛柔離分施化之精天地自然猶
火動而炎上水流而潤下非有師導使其然
者資始統政不可復改觀夫雌雄交媾之時
剛柔相結而不可解得其節符非有工巧以
制御之若男生而伏女偃其軀禀乎胞胎受
氣元初非徒生時著而見之及其死也亦復
效之此非父母教令其然本在交媾定制始
先坎男爲月離女爲日日以施德月以舒光
月受日化體不虧傷陽失其契陰侵其明朔
晦薄蝕奄冒相包陽消其形陰凌生災男女
相須含吐以滋雄雌交雜以類相求金化爲
水水性周章火化爲士水不得行故男動外
施女靜内藏溢度過節爲女所拘魄以檢魂
不得淫奢不寒不暑進退合時各得其和俱
吐證符
　以毒藥能殺人爲黄芽能制姹女之譬外
　丹即謂丹砂此未詳何所指也物无陰陽
　以下皆物理明爲此法者當陰陽交合爲
　本也
丹砂木精得金乃并金水合處木火爲侣四
者混沌列爲龍虎龍陽數奇虎陰數偶肝青
爲父肺白爲母腎黑爲子脾黄爲祖三物一
家都歸戊己剛柔迭興更歷分部龍西虎東
建緯卯酉刑德並會相見懽喜刑主伏殺德
主生起二月榆死魁臨於卯八月麥生天罡
據酉子南午北互爲綱紀九一之數終則復
始含元抱眞播精於子關關雎鳩在河之洲
窈窕淑女君子好逑雄不獨處雌不孤居玄
武龜蛇盤蚪相扶以明牝牡畢竟相胥假使
二女共室顔色甚姝令蘇秦通言張儀結媒
發辯利舌舊舒美辭推心調諧使爲夫妻弊
髪腐齒終不相知若藥物非種名類不同分
劑參差失其紀綱雖黄帝臨爐太一降坐八
公擣鍊淮南執火立于崇壇玉爲階陛麟脯
鳳腊把籍長跪祝章神祇請哀諸鬼沐浴齋
戒冀有所望亦猶和膠補釜以𥐼塗瘡去冷
加冰除熱用湯飛龜舞蛇愈見乖張
　丹砂木精得金乃并即上章姹女黄芽之
　意心赤脾黄二章諸本无之未詳孰是龍
　虎子午交錯方位關關以下又以二女明
　藥物之非種


周易參同契卷中










周易參同契卷下
　　　　廬陵後學黄瑞節附録
　　　下篇
惟昔聖賢懷玄抱眞服鍊九鼎化跡隱淪含
精養神通德三元精液湊理筋骨緻堅衆邪
辟除正氣常存累積長久變形而仙憂憫後
生好道之倫隨傍風采指畫古文著爲圖籍
開示後昆露見枝條隱藏本根託號諸石覆
冒衆文學者得之韞櫝終身子繼父業孫踵
祖先傳世迷惑竟無見聞遂使宦者不遂農
夫失芸商人棄貨志士家貧吾甚傷之定録
斯文宇約易思事省不煩披列其條實核可
觀分兩有數因而相循故爲亂辭孔竅其門
智者審思以意參焉
　言昔之仙者著書示人而不明言其事託
　名諸石爲身内陰陽之號故學者多失其
　指今著此書省約易曉仍恐漏泄故多謬
　亂之辭而孔竅其門也其下歌辭又撮一
　書大指云
　　(按亂辭如離騷之/亂曰也下文可見)
法象莫大乎天地兮玄溝數萬里河鼓臨星
紀兮人民皆驚駭晷景妄前却兮九年被凶
咎皇上覽視之兮王者退自改關鍵有低昂
兮害氣遂奔走江淮之枯竭兮水流注於海
　此一節言水溢之咎王者能自改則害氣
　息而水土平矣玄溝蓋謂天漢河鼓星名
　星紀丑位未詳其說九年謂洪水關鍵低
　昂謂陰陽升降也害氣災害之氣以人身
　取譬而言亦爲水火不旣濟之象
　　(朱子曰玄溝害氣恐未是說人身内事/方是設譬之辭○王莽傳曰害氣將究)
　　(矣蓋上文說洪水爲灾而王者能改故/害氣去而洪水平也害訛作周又訛作)
　　(固後人遂妄攺爲精而增而字皆非是/然因周字可見其爲害字蓋篆隸文皆)
　　(相似/也)
天地之雌雄兮徘徊子與午寅申陰陽祖兮
出入復終始循斗而招揺兮執衡定元紀升
熬於甑山兮炎火張設下白虎倡導前兮蒼
液和於后
　　(朱子曰虎一作礜一作礬按三字皆假/名但下句云蒼液即此合作礜與礬而)
　　(前有礜磁之文即作礜爲得然下句又/云朱鳥及再列三獸之名位則此當爲)
　　(虎而液亦當爲龍矣倡導前即前所謂/熬樞下文云和於後即此似皆指有情)
　　(之物作龍虎爲當也此一節又是以火/烹水以水滅火金水相合復還本初之)
　　意
朱鳥翱翔戲兮飛揚色五采遭遇網羅施兮
壓止不得舉嗷嗷聲甚悲兮如嬰兒慕母顚
倒就湯鑊兮摧折傷毛羽漏刻未過半兮龍
鱗狎獵起五色象炫耀兮變化无常主潏潏
鼎沸馳兮暴涌不休止雜遝重疊累兮犬牙
相錯拒形如仲冬冰兮闌干吐鍾乳崔嵬以
雜厠兮兼積相支柱陰陽得其配兮淡泊自
相守青龍處房六兮春華震東卯白虎在昴
七兮秋芒兌西酉朱雀在張二兮正陽離南
午三者俱來朝兮家屬爲親侣本之但二物
兮未乃爲三五三五并爲一兮都集歸二所
治之如上科兮日數亦取甫先白而後黄兮
赤色通表裏名曰第一鼎兮食如大黍米
　此復緫言還丹之法撮其精要子午謂乾
　坤寅申謂坎離升熬即所謂熬樞伏蒸者
　白虎金青龍水朱雀火以金生水水而滅
　火以成丹其形如此前所謂先液後凝馬
　齒䦨干是也嗷嗷聲正悲亦前所謂晝夜
　聲正勤者陰陽得配淡泊相守即所謂各
　守境隅各自獨居者房東方七宿之中六
　其度數也昴七張二放此二物謂陰陽三
　五謂火金木皆禀土氣也并與一詳其文
　意與似當作爲二所取甫皆未詳其文義
自然之所爲兮非有邪僞道山澤氣相蒸兮
興雲而爲雨泥竭乃成塵兮火滅自爲土若
蘖染爲黄兮似藍成緑組皮革煑爲膠兮麴
蘖化爲酒同類易施功兮非種難爲巧
　譬上事
惟斯之妙術兮審諦不誑語傳於億代後兮
昭然而可考煥若星經漢兮昺如水宗海思
之務令熟兮反復眎上下千周燦彬彬兮萬
遍將可覩神明或告人兮魂靈忽自悟探端
索其緒兮必得其門户天道无適莫兮常傳
與賢者
　言其書指著明學者但能讀千周萬遍則
　當自曉悟如神明告之也董遇云讀書千
　遍其義自見又曰思之思之又重思之思
　之不通鬼神將教之非鬼神之力也精神
　之極也非妄語也
　　五相類(此篇五章一參同二太易/三象彼四鄶圖五委時)
參同契者敷陳梗槩不能純一纖微未備缺
略髣髴今更撰録補塞遺脱潤色幽深鉤援
相逮㫖意等齊所趣不悖故復作此命五相
類則太易之情性盡矣太易情性各如其度
黄老用究較而可御爐火之事眞有所據三
道由一俱出徑路枝莖華葉果實垂布正在
根株不失其素誠心所言審而不誤象彼仲
冬節竹木皆催傷佐陽詰商旅人君深自藏
象時順節令閉口不用談天道甚浩曠太玄
无形容虚寂不可覩匡郭以消亡謬誤失事
緒言還自敗傷别序斯四象以曉後生盲
　此言晦朔之間渾沌鴻濛隱形而藏之時
　也太玄无形容上善若水眞一難圖之象
　也四象未詳
鄶國鄙夫幽谷朽生
　　(朱子曰魏君實上虞人當/作會稽或是魏隱語作鄶)
挾懷朴素不樂權榮棲遲僻陋忽略令名執
守恬淡希時安平遠客燕間乃撰斯文歌叙
大易三聖遺言察其所趣一統共倫務在順
理宣耀精神神化流通四海和平表以爲歷
萬世可循序以御政行之不煩引内養性黄
老自然含德之厚歸根返元近在我心不離
己身抱一毋舍可以長存配以服食雄雌設
陳挺除武都八石棄捐審用成功世俗所珍
羅列三條枝莖相連同出異名皆由一門非
徒累句諧偶斯文殆有其眞礫硌可觀使余
敷僞却被贅愆命參同契微覽其端辭寡意
大後嗣宜遵委時去害依托丘山循遊寥廓
與鬼爲鄰化形而仙淪寂無聲百世一下遨
遊人間陳敷羽翮東西南傾湯遭厄際水旱
隔并柯葉萎黄失其華榮吉人相乗負安穩
可長生
　　　鼎器歌
圓三五寸一分口四八兩寸唇長二尺厚薄
勾腹三齊坐垂温
　二尺或作尺二彭曉解作二尺三齊一作
　齊三按齊即臍字
陰在上陽下奔
　此二句是要法
首尾武中間文陰火白黄牙鉛兩七竅輔翼
人膽理腦定升玄子處中得安存來去遊不
出門漸成大性情純却歸一還本原至一周
甚辛勤密防護莫迷昏途路遠極幽玄若達
此會乾坤樂道者尋其根審五行定銖分諦
思之不須論深藏守莫傳文御白鶴兮駕龍
鱗遊太虚兮謁仙君録天圖兮號眞人
　　　讚序
參同契者辭陋而道大言微而㫖深列五帝
以建業配三皇而立政若君臣差殊上下无
準序以爲政不至太平服食其法未能長生
學以養性又不延年至於剖析陰陽合其銖
兩日月弦望八卦成象男女施化剛柔動靜
米鹽分判以經爲證用意健矣故爲立法以
傳後賢惟曉大象必得長生强己益身爲此
道者重加意焉
　此似註序後人所作今註亡而序存耳立
　法即立注字轉寫誤耳
　　(朱子曰或云後序或云魏君讚辭其文/意乃是註之後序彭曉序云魏君密示)
　　(青州徐從事令箋註徐隱名而註之/恐此是徐君語也其註則不復存矣)
　右周易參同契魏伯陽所作魏君後漢人
　篇題蓋放緯書之目詞韻皆古奥雅難通
　讀者淺聞妄輒更改故比他書尤多舛誤
　今合諸本更相讎正其間尚多疑晦未能
　盡祛姑據所知寫成定本其諸同異因悉
　存之以備參訂云空同道士鄒訢
　　(按鄒訢二宇朱子借之託名也鄒本春/秋邾子之國樂記天地訢合鄭氏註云)
　　(訢當作熹/朱子曰按魏書首言乾坤坎離四卦橐)
　　(籥之外其次即言屯蒙六十卦以見一/日用功之早晩又次即言納甲六卦以)
　　(見一月用功之進退又次即言十二辟/卦以分納甲六卦而兩之蓋内以詳理)
　　(月節而外以兼統歲功其所取於易以/爲說者如是而已初未嘗及夫三百八)
　　(十四爻也今世所傳火候之法乃以三/百八十四爻爲一周天之數以一爻直)
　　(一日而爻多日少則不免去其四卦二/十四爻以俟二十四氣之至而漸加焉)
　　(已非出於自然脗合之度矣且當日所/用之爻或陰或陽初无次第不知功夫)
　　(有何分别又況一日之間己周三百六/十之數而其一氣所加僅得一爻多少)
　　(重輕不相權準又此二十四者進增微/漸退減暴疾无復往來循環之勢恐亦)
　　(後人以意爲之未必魏君之本指也運/意此書大要在於坎離二宇若於此處)
　　(得其綱領則功夫之節度魏君所不言/者自可以意爲之但使不失其早晩之)
　　(期進退之節便可用功不必一一拘舊/說故今推得策數一法似亦齊整其與)
　　(爻數之法雖皆魏君所不言然此爲粗/有理也蓋月以十二卦分之卦得二日)
　　(有半各以本卦之爻行本卦之策自八/月觀卦以後至正月泰卦陽用少二十)
　　(八策陰用老二十四策自四月大壯以/後至七月否卦陽用老三十六策陰用)
　　(少二十二策陽即注意流行陰即放而/冥寂一爻己足即一開辟之氣其休息)
　　(之十二卦罔即爲一月之功十二月周/即爲一歲之運反復循環无有餘欠其)
　　(數已具圖欲与季通講之未及寓寄而/季通死矣按朱子於昔所著書成家者)
　　(未嘗隨聲附影輕附於聖人之徒如麻/衣易以爲戴師愈所作關子明易以爲)
　　(阮逸僞作其重於傳信如此獨於參同/契无一語疑似且其解易得於邵子爲)
　　(多而其言曰邵子得於希夷希夷源流/自參同契是以從上處之也嘗曰眼中)
　　(見得了了如此但无下手處曰今始識/頭緒未得其作料孔穴慶元丁巳蔡季)
　　(通編置道州將别留宿寒泉相與訂正/參同契終夕不寐嗚呼是師是弟子處)
　　(憂患不亂如此而獨於參同拳拳焉脱/屣世俗之意决矣明年季通卒又得所)
　　(謂策數之法恨不及與季通講之又二/年而先生卒矣然則參同陰符二書自)
　　(其師弟子始而二書不戾於聖人可信/故成書以之列太極先天之後豈有二)
　　(乎/哉)


周易參同契卷下



