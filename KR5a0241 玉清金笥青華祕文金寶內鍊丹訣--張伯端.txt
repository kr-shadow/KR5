#+TITLE: 玉清金笥青華祕文金寶內鍊丹訣--張伯端
#+DATE: 2018-05-12 10:21:38
#+SOURCE: github.com/kanripo/KR5a0241 master 6d3529d9                
玉清金笥靑華秘文金寳内鍊丹訣卷上
　　　　紫陽眞人張平叔撰
　　　表奏
不避雷鉞之誅輒伸卑瀆念臣處世多虞無
有所爲爲必顛躓年邁三旬獨於大道有縁
焉回思穹蒼昔日使我無成者正佑今日之
有成也感恩至重銘心戴德今者切見嘉爾
下民孰無道器奔勞塵境𢦤伐眞元俞降愈
下棄人就物就物思人則不可得而返之矣
物不能脩終乎異類哀哉臣之身自弗能度
　　　　　　　　　　　　　　　　　
反憐及此固無異泥中蛙而哂籬上雞也唯
某昨傳受
靑華眞人玉清金笥長生度世金寳内鍊丹
訣簡而易行詳而不雜身裏分陰陽之主壺
中立四象之樞三中常守以爲機一定不離
而作用用中無用靜裏長存哲人秀士一覽
無遺造化在掌中矣今欲齋沐精思著爲圖
論毫髮無隱直泄至眞之奥㫖擇其可傳者
而傳之得接續心燈流傳萬世顧美事也然
始傳之際誓語至嚴蒙師至囑輕泄犯刑數
欲作而踟蹰勿記其幾矣伏惟
太上好生度人爲重是用俯伏塵埃冥心上
界欲望
天慈鑒臣之意若不允而立彰玄譴如或諒
容俾(臣)安靜庶幾敢踐斯言復陳
天陛(臣)無任誠惶誠恐頓首百拜懷恩之至
(臣)邇者表奏
天廷欲將青華眞人玉清金笥長生度世金
寳内鍊丹秘㫖畫圖立論傳諸縁士俯伏茅
廬恭伺天罰逾三旬焉今不至始敢齋沐焚
香精思著述三日而成秘諸法笥以待賢者
謹録上奏伏望
天慈俯垂赦宥伏冀人人依此鍊成金寳超
出塵埃世世相傳無有泄慢臣無任誠惶誠
恐頓首百拜以聞



　　金丹圖論序
悛又爲玄書並悟眞篇等行於世自心爲至
矣忽有客至訪余怪其狀貌非凡敬肅待之
或問曰子於金丹之道訓人亦至矣但首尾
未明機關尚隱後學何以爲識余自此亦不
得已也
天機至重玄律至嚴子固美言某敢不奉曰
子但著爲一書盡底泄漏苟有譴焉某當其
責余再拜敬服遂失所在余思此語故著此
書天機泄則泄矣傳之者當以至寳拜受有
玄律焉
　泄慢墮地獄　禍及七祖翁
　　心爲君論
心者神之舍也心者衆妙之理而宰萬物也
性在乎是命在乎是若夫學道之士先須了
得這一箇宇其餘皆後段事矣故爲之傳張
子野人身披百衲自成都歸于故山築室於
山靑水緑之中萬物罄然而怡怡然若有所
得客傅於市曰遭貶張平叔歸于山矣從淤
之士叢然而至立于庭且泣且拜曰先生固
無恙乎且夫奔涉山川逾越險阻者于兹十
年而貌不少衰形不少疲者其有術乎張子
曰吁吾與汝言人之所以憔悴枯槁者誰使
之然心也百事集之一念未已一念續之盡
日之中全無頃暇宵之寐也則亦若無心焉
但神不存矣吾本無他術爲能定心故夫鬼
神之所以測度者吾心之有念耳心無念則
神之靈不可得而施也豈神不知吾心吾亦
自不知其爲心乃定之根本也弟子曰然則
金丹之士其靜心乎勿靜心乎曰靜之一字
能靜則金丹可坐而致也但難耳曰夫子之
言其誤後學多矣張子矍然而請其㫖曰夫
子與人言金丹之道常使人心中生意以意
爲造化之主心其能靜乎曰子見偏耳非吾
言之所誤也君尋其平日用心爲何而動寂
然不動感而遂通乃吾心之用也奔役天涯
子無居止子用心也夫斗極之北辰固末始
動其所以爲動者拱之星耳然拱辰之星固
不能動者斗極爲之樞而運之爾性其不動
之中而有所謂動者丹士之用心也唯其動
之中而存不動者仁者之用心也於不動之
中終於不動者土木之類也心居於中而兩
目屬之兩腎屬之三竅屬之皆未可盡其妙
用其所以爲妙用者但神服其令氣服其竅
精從其召神服其令者心勿馳於外則神反
藏於内氣服其竅者心和則氣和氣和則形
和形和則天地之和應矣故盛喜怒而氣逆
者喜怒生乎心也精從其召者如男女構形
而精蕩亦心使之然心清即念清念清則精
止吁心惟靜則不外馳心惟靜則和心惟靜
則清一言以蔽之曰靜精氣神始得而用矣
精氣神之所以爲用者心靜極則生動也非
平昔之所謂動也用精氣神於内之動也精
固精氣固氣神亦可謂性之基也性則性而
基言之何也蓋心靜則神全神全則性現又
一言以蔽之曰靜其所以爲靜者蓋亦有理
順水行舟滔滔騰拔欲往海島不曰勞形一
旦回家思鄉安靜急駕歸帆求風逆返還家
固靜之道但久違而始復久失而始尋一旦
欲靜其可得乎當思歸靜之由然後能靜既
悟昨非當求今是非固常爲是在何處詩曰
自下金梯墮碧崖回思閬苑幾花開向來大
道今何在野草不除荆棘堆
　　　口訣
但於一念妄生之際思平日心不得靜者此
爲梗耳急捨之久久純熟夫妄念莫大於喜
怒怒裏回思則不怒喜中知抑則不喜種種
皆然久而自靜豈獨坐時然平是提百萬强
兵但事至則理退則休亦可爲靜之本以此
靜心應事接物誰云誤事實自靈耳故曰以
事鍊心情無他鏡能察形不差毫髮形去而
鏡自鏡蓋事至而應之事去而心自心也
　　　口訣中口訣
心不留事一靜可期此便是覓靜底路又詩
曰得路欲歸休問遠看看信步莫煩心雲收
將放金烏見一點靈光眼内眀心之所以不
能靜者不可純謂之心蓋神亦役心心亦役
神二者交相役而欲念生焉心求靜必先制
眼眼者神遊之宅也神遊於眼而役於心故
抑之於眼而使之歸于心則心靜而神亦靜
矣
　　目不亂視　神返于心神返于心
　　乃靜之本
　　　神爲主論
心爲君者喻乎人君之在位一人有慶兆民
賴之秦皇漢武爲之則四海瘡痍堯舜禹湯
爲之則天下安逸民歌太平者何也聖人以
無爲而治天下則天地安肅庸人以有爲而
治天下則天下撓蓋心者君之位也以無爲
臨之則其所以動者元神之性耳以有爲臨
之則其所以動者欲念之性耳有爲者日用
之心無爲者金丹之用心也以有爲及乎無
爲然後以無爲而利正事金丹之入門也夫
神者有元神焉有慾神焉元神者乃先天以
來一點靈光也慾神者氣禀之性也元神乃
先天之性也形而後有氣質之性善反之則
天地之性存焉自爲氣質之性所蔽之後如
雲掩月氣質之性雖定先天之性則無有然
元性微而質性彰如君臣之不明而小人用
事以蠹國也且父母構形而氣質具于我矣
將生之際而元性始入父母以情而育我體
故氣質之性每寓物而生情焉今則徐徐剗
除主於氣質盡而本元始見本元見而後可
以用事無他百姓日用乃氣質之性勝本元
之性至本元之性勝氣質之性以氣質之性
而用之則氣亦後天之氣也以本元性而用
之則氣乃先天之氣也氣質之性本微自生
以來日長日盛則日用常行無非氣質一旦
反之矣自今已往先天之氣本微吾勿忘勿
助長則日長日盛至乎純熟日用常行無非
本體矣此得先天制後天而爲用(餘見神/室圖論)
　　　氣爲用說
先天氣後天氣得之者如癡如醉忘寢失寐
吁元神見則元氣生蓋自太極既分禀得這
一點靈光乃元性也元性是何物爲之亦氣
靈凝而靈耳故元性復而元氣生相感之理
也元氣之生周流乎身而獨於腎府探而用
之者何也夫腎府路逕直達氣穴黄庭者一
也腎爲精府精至直引精華而用之二也周
流於他處則難覓至精府而可識三也心氣
透腎意下則直至探之者易爲力四也此四
者故採眞陽於腎府
　　　精從氣說
神有元神氣有元氣精得無元精乎蓋精依
氣生精實腎宫而氣融之故隨氣而昇陽爲
鉛者此也精實而元氣不生元陽不見何益
於我哉元神見而元氣生元氣生則元精產
　　　意爲媒說
意者豈特爲媒而已金丹之道自始至終作
用不可離也意生於心然心勿馳於意則可
心馳於意末矣
　　坎離說
坎者腎宫也離者心田也坎靜屬水乃　也
動屬火乃一也離動爲火乃　也靜屬水乃
一也交會之際心田靜而腎府動得非眞陽
在下而眞陰在上乎况意生乎心而直下腎
府乎陽生於腎而直升於黃庭乎故曰坎離
顛倒若不顛倒而順行則心火而不靜則大
地火坑之義明矣餘見交會圖
　　　下手工夫
持心論於前然後參下手工夫於後蓋心始
欲靜而欲念未息欲念者氣質性之所爲也
此性役頁性常切於目耳次之脩丹之士心
既無事則彼固無由而役之矣其所以役神
者以外物誘之耳靜坐之際先行閉息之道
閉息者夫人之一息一息未際而一息續之
今則一息既生而抑後息後息受抑故續之
緩緩焉久而息定抑息千萬不可動心動心
則逐於息息未止而心已動矣言未既有笑
于傍者曰迂哉此子教人無法抑息而又不
動心得非以千鈎之物責負於人使之不用
力可乎曰子且聽吾雖閉息而又存心則心
不動而息亦息矣又此固閉息之道安保欲
念不生乎曰至于生則末矣念之生也感物
而動爾定中覺目有所睹則神役於目矣急
收而返於内耳有所聽神役於耳矣急收内
聽其他皆然問者曰聞一知二吾再知此理
矣吾雖收神而又存心則神收而心本靜矣
曰存心者養性也養性之始見不存則無所
養無所養則終乎不見矣存心實自收心始
所謂收神者蓋收心之餘用耳行之至久見
如不見聞如不聞形心相忘合乎至道則元
性彰露而元氣生矣
　　　精神論
神者元性也余前所說神爲主論蓋亦盡之
矣今念夫脩丹者凝神之法凝神之法不在
乎前不在乎速故又爲之論而後畫神室并
論于後凝者以神於精氣之内精氣本相依
而神亦戀之今獨重於神何也神者精氣之
主丹士交會採取至于行火無非以神而用
氣精苟先以神凝于氣之中則氣未可安神
亦未肯戀氣而反害藥物矣且神元性也性
方尋見尚未定揺揺颺颺進退存亡而子使
凝之性豈能自凝其所以凝之者亦質之性
而凝之也初云質而尋本性是可以質性而
逐本性可乎哉今爲學者蓋爲凝神所誤何
耶蓋神仙有下手先凝神之說故妄引以盲
衆豈知其所謂凝神者蓋息念而返神於心
於心之道神歸于心則性之全體見全體見
而用之無非神用念念不離金丹故丹成而
神自歸之何凝之有故曰凝神者神融於精
氣也精氣神合而爲一而陽神産矣則此際
此身乃始爲無用之物也誰曰不然吾聞於
度師度師聞於遠師遠師聞於天
　　　幻丹說
丹有幻丹者蓋學道之士不知正理而妄爲
探取交會故成幻丹幻丹者未靜心田遽探
一陽故斯時也一陽實非眞陽也乃呼吸之
氣也精亦非元精乃淫泆之精也神亦非元
神乃情欲之念也夫人方學道便欲爲仙得
非欲念乎以欲念而交會陽生此幻丹之所
以有也精在腎府而若探之升至于臍上又
無安頓處故逐氣而息於氣穴之右臍生於
腎之縷與氣交結而止即自曰丹既自曰丹
矣而精神而用著便是後天底物先天之物
果安在哉謂之黄庭内爐外爐泥丸等竅皆
先天立之後始見當此時在何處實未之有
也傍風起影入海尋蟾守株待兔縁木求魚
一旦敗露精蕩然而去先天又無主嗚呼非
長生之丹乃促命之法也又有探氣而上遇
心血氣血凝而爲物亦曰幻丹若此者衆故
舉以辨惑
　　　捉丹法
金丹居内亦有走失者乎曰有有可捉之道
乎曰有然非丹之走失也曰門户不堅而被
其出也幻丹則有走失金丹安有此患曰金
丹之出何以知之曰丹在鼎中備五行之正
氣吾身五行之氣迫爐則相感而動一旦覺
氣升外而内無相感乃丹不存也急須放下
一場大靜並所謂爐鼎丹之在不在俱付之
無何有或一日或一夜始覺其在何處或在
心或在肝或在脾與腎身中百竅皆可藏之
知其在彼處遂綿綿若存守之勿使之再去
他處又一日之久始以意探取之則直降於
陽宫又就陽宫如探取之時用意遂從舊逕
直升陽於鼎矣造化玄微至此誰曰不然苟
有云云者吾之師也
　　　神水華池說
神水者即木液之謂也華池者臍中氣穴之
下兩腎中間一竅絶肖黄庭穀氣就此而生
精醫家所謂精穴者是也斯竅也少壯之士
陽盛氣融則神水華池不過澆灌爐鼎洗滌
脾胃周流潤氣穴而已元氣衰微精元枯竭
者皆藉此以爲丹本元氣旣衰非元氣之衰
也乃氣質之氣斲喪已甚邪慾之性念念不
已先天又不得見後天亦不足爲用羸尫之
根殆起于此華池之竅乃生精而降於外腎
者也氣壯則精多精多則華盛用之如有餘
氣凋之士精元槁矣穀氣所臨不過産一等
欷欷之水流歸腎府耳然我旣靜矣元氣本
無增減但華池無矣大藥三品而欠其一故
　　　　　　　　　　　　　　　　
陽生之際未直探之時以意斡歸尾閭自夾
脊直透至泥丸故就精穴用精自然隨氣而
升至午宫遇衆陽融之則精始可用然後降
至於心就心取汞依然下自黄庭即落乎其
中却用一意封固即綿綿若存以養之二者
就其中自相吞啗而丹始成近有浙西一派
雖少壯之士亦用此法而結丹但道在邇求
諸遠耳然各執其是而已
　　　百竅說
人之一身毛竅八萬四千氣宫三百八十四
毛竅散屬氣宫臍中氣穴又爲三百八十四
宫之主降而陽宫皆而爲精心爲中田頂爲
上田舌下玄膺目中有銀海額之中眉之間
口鼻之衡耳目之畔咽喉之側腰脅之中皆
竅也余所謂丹之出者若此竅皆可藏也豈
曰人身止有一二竅也此一二竅者衆之摳
紐豈曰止乎斯而已矣此其體也用别著說
于後

玉清金笥青華秘文金寳内鍊丹訣卷上










玉清金笥靑華秘文金寳内鍊丹訣卷中
　　　紫陽眞人張平叔撰
　　採取圖論
探者探頁陽於腎府取者取眞汞於心田可
以探則探探之必得其用非其時而探之則
龍不降虎不升雖見血氣奔馳衝衝來往迷
者以爲交姤矣抑不知離坎自離坎陰中之
眞陽陽中之頁陰自兀然耳至於氣脉爲一
念所止則氣疾入脉絡之中離坎之内反有
傷於鉛汞雖曰養氣要於中實所以喪元氣
也夫元氣之在人至靜始見是先天之氣也
後天之氣時刻循環但人汨於欲而不知詳
審耳至於略定之際心無他用則方知其氣
之上下遂錯探以爲先天致返加害所以近
世之學道者常有奇疾蓋爲此也夫人之疾
病但氣脉爲梗耳氣本自調而若役之使之
升則傷脾胃肺肝耳目口鼻降則如决水於
長堤銳然而下趍沛乎其不可禦也至眞之
物其能存乎余憫此等言丹之士故畫探取
圖爲於第一雖直泄天機但人有志於金丹
而反戕其性命余救之以正理太上好生必
不我罪故此篇畫以刀圭玄黄嬰兒姹女諸
般譬設盡掃而退三舍使賢者見之而參同
愚者見之泮然冰釋分分朗朗如寳鑑之察
形洞見毫髮矣金丹之士先脩陰德以盡人
事然後持前心論則大藥産而圖形見矣探
取之法生于心心者萬化綱維樞紐必須忘
之而始覓之忘者忘心也覓者眞心也但於
忘中生一覓意即眞心也恍惚之中始見眞
心眞心既見就此眞心生一眞意加以反光
内照庶百竅備陳元精吐華矣要在乎無中
生有有中生無到這境界併眞心俱忘而棄
之也我以無待己則眞息綿綿頁息綿綿之
時後天之氣以定後天隱則先天之氣見故
陽生焉陽生者先天之氣自氣穴流出則至
于腎中○如噴泡然蓋兩腎中間有一縷透
氣穴乃父母交姤之後始生脉絡也故先天
之氣遊之既覺如斯則一身百脉盡若春生
春融融而漸長此時先天之氣始立先天立
而後天愈退藏矣然後可以微動探取之意
意者以目垂觀於心却以心放下送入陽宫
徐收而又縱則陽起矣(餘見一/陽論)○探之意生
于心心生于目故老子曰吾嘗觀心得道亦
至靈夫眞息既定内光乃神光此心乃眞心
眞心生意神光燭心故常爲之說曰目視心
心生意意採鉛若陽生未融盛而遽探之則
一念探意旣萌後天復起故曰了命實關于
性地性者凡所有相皆是虛妄旣無著相則
虛妄除而眞理顯矣眞理方明而一念生豈
非復其虛妄之相乎故伺陽長而始探則勃
然而升先天氣盛而後天伏不暇矣採之升
也實有異焉醺然而上至于臍而稍止徐止
臍之上則息方名曰鉛金也金生水故汞産
于心雲從龍風從虎之理兆矣風平而雨降
自然鉛汞相投相吞相啗金生水水生木木
又生火木愛金而金惡木乃交會之道也夫
金尅木反有愛惡之意焉蓋金木之本性耳
吾以本然之天故能用五行本然之性亦不
過譬喻耳○乃先天也五行在何處但不如
是則不能達其理探取之道既明交會之理
復露再有叮囑採取不可太緩太緩則老而
不可用而後天之氣雜矣學人以交會圖參
看則思過半矣
　　　詩曰
　醺醺和氣釀春風一點陽生恍惚中
　無自有生無勝有色從空裏色還空
　升於臍上鉛情見産自心源汞性通
　定裏見眞眞裏定坎離交會雨濛濛
　　　詩曰
　木爲龍兮金爲虎坎户生男引離女
　要知造化有根源不離眞火生於子




　　　交會圖論
恍兮惚兮中有象杳兮冥兮中有物古先哲
常持此以警學者蓋恍惚冥定之象也惟定
可以鍊丹不定而陽不生陽生之後不定而
丹不結故纔以意探鉛而遽止其意止有時
而升有刻蓋始生無過一氣耳升于臍則爲
鉛故心斯意而無用矣鉛自能引汞汞自能
尋鉛恍惚杳冥之中交姤之理畢矣我得師
之口訣並泄之宜秘宜秘默而視之念勿出
聲若有知道之士宿有善縁逢此玄機至寳
之道凡遇口訣記而勿書書而勿見則某實
戴其德余從師一十年凡有所得盡底陳露
願與同志之士共寳之此乃玉淸金笥東極
青華長生度世上品内鍊金丹寳訣
玄律至嚴某不識避就撰爲此書亦前三旬
表奏
天廷繼得報應始敢吐露下筆下筆之時心
蠧蠧然而汗落于紙涕泣交零但願志士得
之幸勿相累同成勝果共證仙階吁知我者
謂我心憂不知我者謂我何求幸心心相照
某不勝禱吿之至諸仙幸鑑
　　　探取交會口訣
忘裏覓覓裏忘忘中見見中忘陽生矣忘中
採採中忘忘裏升升裏見見裏變鉛成矣定
中起意中升忘中用鉛引汞矣鉛合汞於内
精㑹神於外交㑹矣鉛汞精神合而爲一却
將一念使之落黄庭歸鼎矣
　　　口訣中口訣
打合鉛汞須用一意動採一陽須用以靜而
生定
莫怪平叔多兜攬却縁學者盡癡迷咦說盡
來咄滿眼天花散亂飛門前流水浪聲微靑
驄載取靑娥去頃刻靑驄獨自歸
　　　青娥在我
巫峽雲生十二峰故宫簫管寂寥中星橋路
隔靑山外若要相逢永不逢是性又是命
或問孰爲交姤曰採取圖心下一竅乃交㑹
之地不可以有形求不可以無形取但鉛升
之際陽氣上夫自氣穴降爲一陽宫我
採以意　汞降之際㑹氣降爲　蓋汞鉛生
鉛升於臍上　爲精光所燭故曰鉛鉛猶表
也汞猶影也表動影隨故汞降以如之陽鉛
之升不可謂之純陽中含精光爲鉛蓋亦屬
陰陰汞之降不可謂之純陰心生汞心爲神
含汞遇神光而後可用蓋亦屬陽陽中有陰
陰中有陽二氣交感凝結不散遂成玄珠○
如黍米或問鉛乃一陽一陽乃先天一氣耳
汞何物爲之曰鉛與汞皆先天之物鉛乃先
天氣汞乃先天靈此氣乃命之母此靈乃性
之子可以曰鉛汞可以曰性命諸得道之宗
師誰肯直泄至此又問曰心下一竅何竅耳
曰混沌神房者此也乃精光目光之氣幻而
爲之精光華騰爲　目光垂爲　精雖元精
然無日用之精則元精不見又如不信譬如
有水則潮興白氣未聞白氣興於地也水乃
精也白氣乃華也神雖元神然日用之神而
不役然後元神見譬之皓月當天雲收而光
始下燭清淨即無雲也乘光即照臨也精雖
屬陰而精華屬陽目光屬陽而照於内則亦
屬陰光華相遇而成一竅以氣感氣使二物
㑹于其中　物之成也有精氣焉有元氣焉
工夫周足遂爲眞人蓋生生之意寓于此矣
所以能靈而神者此也或曰然則交㑹之後
安得此珠落于黃庭歸于鼎内曰二物聚時
情性合五行全矣虎歸于山龍歸于淵目光
還而精氣復此　落于黄庭歸于鼎内㑹有
關捩子麽恍恍惚惚萬孔生春　秘秘秘此
數言非正經原有乃學者有所得之謂也或
問陽生于上遽止其意安保不復降曰大哉
問黄庭之下有一丹室之門户也意生則上
故陽升意止則一故陽則不可得而降矣爐
鼎則在乎一之内正屬土故　備五行之正
氣成天地之全形也或問爐鼎之法曰黄庭
之在人身如此至一陽上升如此珠落于其
中之候　如此即爐鼎也　黄庭固屬土也
　至于中之中蓋屬土中之土也故落于其
中而成鼎器五行各厚其基何謂厚其基夫
母求子子戀母丹之法也皆取其本然之性
旣歸于鼎而氣各趍之如子之戀母故靜坐
之中神光下垂則歸于鼎精華上升亦如之
至於行住坐卧如龍養珠如雞抱卵而氣各
歸之一身之脉絡皆爲之務在乎勿忘而勿
助長耳學道之士然乎其不然乎在某之丹
法若是而已矣
　　　詩曰
　何勞姹女與嬰兒透徹分明說與伊
　身裏乾坤顛倒處壺中日月運行時
　要知一者爲陽用須識一中作氣機
　天使紫陽來說盡後來何必更㝷師
　　　眞泄天機圖
到這田地知這道理且莫歡喜咄未知如何
想
寳劍沉埋古獄邊虹光夜夜上衝天虎龍戰
罷三田靜何處求他汞與鉛嗄嗄嗄嘻嘻嘻
嘻且休認鹿爲馬一箇玄珠在泥底
　　　　　　　　　　　　　　　　
　
　
牛女橋邊路不通河車運去杳無蹤憑誰問
得頁消息吹徹重關藉巽風
　　　眞泄天機圖論
金丹之圖旣成慮天機之尤秘且論五行之
顛倒述水火之流行明藥材之進退體日月
之循環余前所著三篇之文盡矣今慮夫學
者未明故爲此書此書也直泄天機洞見毫
髮化頑石而成金點瓦礫而成玉不啻過也
夫兩目爲役神之舍顧瞻視矚神常不得離
之兩耳爲送神之地蓋百里之音聞于耳而
神隨之而又去兩鼻爲勞神之位隨機而辨
之者誰神也使耳目口鼻皆如眉則神豈不
安而全之夫如是則不爲後天也亦不勞脩
鍊也大抵忘於目則神歸于鼎而燭於内蓋
綿綿若存之時目垂而下顧也忘於耳則神
歸于鼎而聞於内蓋綿綿若存之時耳内聽
於下也忘於鼻則神歸于鼎而吸於内蓋眞
息既定之時氣歸元海之理合而言之俱忘
而俱歸于鼎而合於内矣還更有口訣麽
　　　口訣　(雞能抱卵心常聽)
或問金丹之道耳目口鼻固亦得聞之矣心
固不言可知也肝膽脾胃肺無用之物也還
亦無用之中而有用者也余答之曰此固已
到而後知其理但余誓以無隱夫何隱之有
吾初從師亦叩矣師贈我以詩曰
　五湖風景闊漫漫鷺立沙灘宇宙寬
　畫出枉勞君指點異時游到儘堪看
余初未達此理後到此田地始信師言之不
我欺也今以師不言之者並言之夫五行之
用不可缺一故綿綿若存之頃脾氣與胃氣
相接而歸於心縷肝氣與膽氣相接後大小
腸接於腎縷肺氣伏心氣而通於鼻是氣也
皆靜定之餘元氣周流自東而西自南而北
之氣也西南乃氣之會也氣合而歸于此却
自夾脊直透上中丹田而降於腎腑兩腎中
間有治命橋一帶故寒山子曰上有接神窟
橫安治命橋者此也氣降至于此陽氣與精
氣盛而上衝與此氣相接於一則固圍於鼎
器之外日用之則日增經營之力故鄞鄂之
成肇於此也忽然有一物超然而出不内不
外金丹之事不言可知矣一半玄之又玄一
半者何也曰金丹之士到此則一半矣○超
然而出者乃玄關一竅也其大無外其小無
内○有形之中也○無形之中也先就有形
之中尋無形之中乃因命而見性也就無形
之中尋有形之中乃因性而見命也先性固
難先命則有下手處譬之萬里雖遠有路耳
先性則如水中捉月然及其成功一也先性
者或又有勝焉彼以性制命我以命制性故
也未容輕議用力不得到者知其然也未見
不必存之以有恐至著相或又曰子畫圖中
多有竅何也曰斯竅也非探取交㑹圖中之
竅也蓋一陰一陽之謂道往來不可窮用之
則充塞于一身之中此物之作用不用則歸
藏於心田之側了無形像然則何物耳
意之主耳左屬陽右屬陰秘秘秘秘到這
裏方是返太極處曰返太易者自太極返太
極者自太和致太和者自陰陽始故曰陰陽
和而風雨時嘉禾生者譬之若此大衍五十
天數一地數二天三地四天五地六天七地
八天九地十陽奇陰耦天數二十五地數三
十合而爲五十有五大衍之數五十去五以
象五行者後之鼎内外是也又就其中尅
一象太極之不動其用四十有九又就其中
尅一以爲鄞鄂其用四十有八學人行爐鼎
用火之法以四卦爲主以六十卦爲用存乾
坤坎離也又以大衍圖求其象則循環之理
明矣周天之法泄矣如或未明更請看爐鼎
圖論云




　　　　　　　　　　　　　　　　
一點蟾光照大虚金蟆水裏吸還嘘
高低猶是純陰體何事生陽用有餘
　　論
太虛寥廓皓月粲然雪浪翻騰金蟆吐耀人
見月之所以明而曰金精精盛則月明焉孰
知金丹之所以生者性也水者喻坎宫也金
蟆者喻一點頁陽之竅也元性喻月性之用
也性之初見如星大圓陀陀光爍爍未足以
見性但氣質之性稍息而元性略見如雲開
則月見頃合則亦然耳至於不時時存之則
可没與見未見時無以異也故金丹之士纔
見此物分明便是元氣產矣遂以而用之譬
之見賊便捉毋使再逸然以之收於鼎器之
中而一點元氣之眞終乎不可得出矣以丹
田爲日以心中元性爲月日光自返照月蓋
交會之後寳體乃生金也月受日氣故初三
生一陽者丹既居鼎覺一點靈光自心常照
而無晝夜一陽生于月之八日而二陽產矣
二陽者丹之金炁少旺而元性又少現自二
陽生于月之望而三陽純矣三陽純者是所
謂元性盡現即前謂無形之中也一陽純生
時但覺吾身有一物或明或隱二陽生時則
遍體生明矣三陽生者則光不在内不在外
但覺此身如在虛空亦無身亦無虛空亦無
日亦無月常能如此則禪定也但丹士若生
於有而不能探頁空而以無爲用也旣至于
此而金丹且半何也且元神見矣而未歸于
丹混精氣而爲一所以爲半矣更說他後一
半底道理月旣望矣十六而一陰生一陰者
性歸于命之始也自一陰生至于月之二十
三而二陰產矣二陰者乃性歸于命三之二
也自三陰生于月之三十日而三陰全矣三
陰者乃性盡歸于命也性之全體見綿綿若
存之性時時反乎命内矣方其始也以命而
取性之全矣又以性安命此是性命天機括
處雙脩者此之謂也天機至密吾盡泄矣到
此際則金丹全也始於火候凡一曰用度則
一日養之百日之功而嬰兒產矣故吾以月
爲之喻取其交㑹相照之理也月明實本於
金金之性實出於月百鍊愈堅萬劫不壤蓋
金日色月性也火日氣金入火而復于元性
之頁可以鍊成至寳號爲金液還丹故修丹
者始則取金爲金生水交合之理顯而藉土
以成之故城郭基址無非托頁金藥物而固
濟隄防之鍊成純金故曰金丹




　鼎爐形象恁分明八卦縱横用則親
　鍊就五行全藉土又令眞土變眞金
　　　爐鼎圖論
鼎之爲器匪金匪鐵爐之爲具匪玉匪石黄
庭爲鼎氣穴爲爐黃庭正在氣穴之上縷絡
相連是爲爐鼎陰陽爲炭以烹以鍊夫黃庭
之在人身上交㑹之頃乃元氣立之際此時
正開而丹落于其中遂固之所謂水銀實滿
葫蘆裏閉塞其口置深水者也水銀鉛汞也
葫蘆黄庭也深水者水猶氣也閉塞黃庭隱
藏丹母而置于氣㑹之地達者審之得其趣
也虎嘯風生龍吟雲起蟋蟀吟秋蜉蝣顯陰
萬氣歸鼎而封固愈密烹鍊愈堅此爐鼎之
所以有也萬卷丹經要㫖畫圖立象本使人
得象忘言後之學者皆泥象尋眞各求詭論
豈知夫至道不繁樞紐陰陽而已矣如以天
一生水云云之數而言此亦不過明水火之
流行耳如以四時八節而言者此亦不過喻
天地陰陽消長耳秘其母而言其子故知之
者鮮矣用成今所以著爲此書者皆棄枝葉
而言本根本根有而枝葉自芳蓋古人不欲
言而余言之道中君子宜體此意母以小道
觀焉依此而行神仙可立躋也或問爐鼎之
體明矣爐鼎之用亦願聞焉天地間百卉草
木萬類不殊冬至之後陽動於下則枯木重
榮百草萌芽蟄蟲奮發萬類熙怡造化豈有
心而生萬物萬物亦何心而望造化蓋一氣
之動萬類感而然耳天何心哉物何心哉至
于百卉開花結實之際正藥物循環之時落
葉凋芳之際正藥物歸根復命之時可喻古
人譬藥物產降而成丹莫有出於此者但不
可泥於無心使其自浮自沉亦不可泥於有
心而驅馳逐火綿綿若存知其無守其有知
其黑守其白靜中行火候定裏結還丹贈之
以中





　費盡工夫結得成返光内照景分明
　主人未至誰藏得聞道靈光駕赤城
　　　神室圖論
神室者元神所居之室鄞鄂是也人知立鄞
鄂之造化顯然彰露矣抑不知有室而無主
人何取其爲室哉然主人雖無而主人之胎
亦在乎一室之中矣如懷孕然十月之間母
呼亦呼母吸亦吸但氣未足耳氣足而形完
一點靈光入于其中則倏然而生啼哭鎗然
純乎其人矣此乃鄞鄂成而神歸于室之時
也神歸其室則所謂得其一萬事畢矣蓋交
媾之後神光乘而燭乎玄珠矣精華升而產
于玄珠矣頁鉛則元氣矣精氣神亦先有胚
胎在其中矣火足氣充則元精元氣元神盡
合而爲一故嬰兒産矣嬰兒豈即産焉火爍
盡羣陰而胎始脱到此方是産嬰兒吾嘗謂
古人畫鍊丹之圖象　　固鄞鄂也　此一
點便以安乎其中矣後之學者皆謂鄞鄂有
而一點安遂不知安一點於中之道暫結終
散猛火空燒而離坎逸矣夫此一點産于外
而順于後天者一生二二生三三生萬物皆
從此常人爲之志反逆焉而産於内則長生
久視之道存矣豈非歸根復命乎命復根歸
之由深根固蒂也深根固蒂之道自澄心遣
欲澄心之理屛視去聽始孔子曰非禮勿視
非禮勿聽非禮勿言非禮勿動此便是眞實
道理但儒教欲行於世用於時故以禮爲之
防所謂妄心者喜怒哀樂各等耳忠恕慈順
恤恭敬謹則爲眞心吾脩丹之士則以眞心
並爲妄心混然返其初而原其始却就無妄
心中生一眞念奮天地有爲而終則至於無
爲也若釋氏之所謂頁心則又異焉放下六
情了無一念性地廓然眞元自見一見之頃
往來自在蓋靜之極至于極之極故見太極
則須用一言半句之間如死一場再生相似
然後可以造化至機而爲不生不死之根本
豈易窺其門户耶


玉清金笥青華秘文金寳內錬丹訣卷中
玉清金笥靑華秘文金寳内鍊丹訣卷下
　　紫陽眞人張平叔撰




　前弦須短後弦長水裏藏燈焰自光
　日夜巽風吹不滅將心挑動更熒煌
　　　　火候圖論
易之爲書三百八十四爻火之爲數三百八
十四銖故捨乾坤以爲鼎器坎離爲藥物之
外初一用屯蒙初二用需訟初三用師比初
四用小畜履初五用泰否初六用同人大有
初七用謙豫初八用隨蠱而金計半斤初九
用臨觀初十用噬嗑賁十一用剥復十二用
無妄大畜十三用頤大過十四用咸恒十五
用遯大壯十六用晋明夷十七用家人睽十
八用蹇解十九用損益二十用夬姤二十一
用萃升二十二用困井二十三用革鼎而水
半斤二十四用震艮二十五用漸歸妹二十
六用豐旅二十七用巽兌二十八用渙節二
十九用中孚小過三十用旣濟未濟頃刻而
周周而復始自日月運行一寒一暑天地氤
氲萬物化醇倒造化翻乾坤竊宇宙盜陰陽
天下之至通始可與言此也或曰乾坤坎離
之體曰周天火候之時坎離交矣坎離交則
乾坤會矣夫天道下降地道上升乃乾坤之
用也坎者乾交坤也離者坤交乾也其他卦
象不過設體耳亦不可泥象尋爻而火候之
法始見又曰似子言之不過範圍天地運行
日月而已而爐鼎圖又列八卦於鼎中火候
圖又升午位於泥丸布平橋於卯酉何也曰
天機固不容泄言旣至此隱之何爲且河出
圖洛出書天尚自泄況於人乎客曰止余聞
泄天機而殃及九祖獨不聞度一人而福及
九祖乎吾以吾之丹法盡底無隱而傳於有
縁之士苟有信士一人爲仙某豈無功乎客
曰子之用心非某能知及之曰是爐也是鼎
也乃進火進水之理耳水火無過一氣耳氣
之升也吾以心接之即火也氣之降也吾以
靜持之即水也此綿綿若存之時子午進用
之功也斯時也方是偃月爐具之時夫性見
則氣生氣生則金生金生則氣多氣多則金
愈旺此二者交相爲用也金旺於中燭破浮
雲露出一鈎眞性如月之明乃偃月爐也存
養之久則金氣盛而全盡燭見一輪眀月乃
全性也既見全性又返金性則吾身皆眞性
命爲之主此用火之時也蓋二者未融爲一
而用火鍊之鍊作純金也包合性命通體皆
陽浮沉自在愛日戀月好游頂門時至道成
奮厲而脱霹靂一聲身非我有吁嘻人人可
以如此而成功人而自棄之若是可哀也哉
余見總篇方其九轉既周沐浴已竟火力終
焉一星不滅故動○○一風以吹之巽風者
鼎下之片縷耳闔則爲乾闢則爲巽闔則爲
噓闢則爲吸何以能開闢亦無非一意使之
然或曰巽西方之位以子所言巽乃中宫母
乃反乎曰西方者巽之用也中宫者巽之體
也吾自心生一意而降於巽位其象始闢則
吾言實兼體用而訓也繼之以乾乾金而火
乃金精故遇而炎火張設須坎以抑之抑之
而不能止則有反攻于下之患故止以艮而
又噓以巽巽上一畫屬陽止火非陽不行故
遇震而稍焰遇離而復炎又止以坤坤水也
火從水起如遇其兌故不止而自止坤非正
卦故徐歸于兌兌又西方之卦也故自尾閭
徐徐升上而至泥丸頂爲天門爲正午之地
午屬火火遂加煌又接之以心心火也接者
神也乃神火也又加煌至卯酉若直下則刑
德臨門危其殆哉故一立而各爲二道今日
　　　　　　　　　　　　　　　　
之卯酉昔日之坤艮也火氣也氣降而復升
之理故歸于腎府化爲頁水而用之蓋文火
性柔而難化遇卯木木必尅土遂以火尅木
則土不受尅矣武火性强而易化降自酉酉
屬金金生水遂爲水歸於鼎曰何謂文何謂
武曰文火自三關上至于天矣武火是午宫
與心火也大凡火候只此一場大有危險丹
士宜一戰而勝則天下定矣平日周天火候
切不可以爲則然此亦不可執著彼亦不可
執著且喜且喜慶雲開盡現洪濛彷彿空中
見祖宗風定七星還在水依稀殘韻尚飄空




　　　陰盡圖論
張子一日坐于幽室形忘氣化倏然兩耳風
生始知秋蟬鳴隔岸之翠柳終焉若聞九天
之簫韻恍然有一人立于旁耳目口鼻與張

無異指張而駡曰吾自太易以來爲子所役
略不瞬寧何罪於汝張子不覺失笑而無聲
默謂之曰來吾與爾言汝言固是但爾爲我
苦耶我爲爾若耶姑坐以叙曰我先以來本
無事與子同居之後寤寐亦相持移像累劫
而不自如置我沙漠風霜之地既令我歸東
又令我歸西種種相魔自頃以來始蒙慧以
室廬養以調息美則美矣但晚也張曰匪吾
之過也乃六欲之賊使之然也子微而隱彼
顯而彰吾知有彼而不知有此譬之瞽者坐
舟但知舟之日去千里而不知撑者實勞也
使不欲舟行則撑者暇矣似張者欣然曰幾
失君吾有百鍊之堅刀可同勦此賊而去其
根後同入規中時然後行獨步金闕張曰唯
唯見黄光四迸五色煥然觀者聽其言曰去
賊之道不宜急急則反受其敵始然力不勝
其禍乃可必縱放任余心守之常將息或作
狡詐形視之常無爾一戰定三清萬魔俱屛
迹
　　　噫
　當日風塵枉自横波平海晏兆升平
　堪憐不達窮通者猶弄干戈觀我城
　　　噫
　無明焰子又無煙煅出眞金曜徹天
　霹靂一聲圓活子騰空三覲玉皇前




　　　陽純圖論
又無文看甚窈窕仙童捧詔來妙哉
　　　總論金丹之要
夫人一身大而不可以取象天地包容萬彙
變化莫測靈通玄妙百姓日用而不知故金
丹之道鮮矣夫金丹之道貴乎藥物藥物在
乎精氣神神始用神光精始用精華氣即用
元氣精非氣不盈神非氣不充精因氣融氣
憑精用氣因神見神憑氣用且以吾身之天
地言之自太極旣分兩儀判矣兩儀生四象
四象生八卦八卦立而天地人之道備矣天
以動爲體地以靜爲體天地之氣往來不息
而日月行乎其中蓋父母構形育我之後始
生脉絡也自形完之後始生縷絡反若元性
之虚無穀道筋條殆似草茅之育茂此乃先
天之炁爲先天之道此金寳之至言也宜守
之以中則庶乎道路通暢蓋人受天地之中
以生所謂命也得天地之中氣以生遂可爲
人我以身爲天地亦宜執其中而爲造化之
樞紐中者有三中心中意臍中鼎腎中爐三
中之至切者心中意臍中鼎次之腎中爐又
次之此三者自金丹之始至終不可須臾離
也大凡金丹之道學者尋五行其末矣當知
夫交㑹之際恍惚杳冥養生毛竅金之本
也逸豫和暢肢體柔順木之本　也鉛本火
體而金情汞本水體而木性無他水火者鉛
汞之體也金木者鉛汞之用也鉛汞凝結光
華會合者意也意屬土五行旣全於鼎器之
中物以類聚五行又環列於鼎器之外内外
相感而丹始成形狀如黍米非青非黄非黑
非白不可得而名狀也到此際又綿綿若存
清淨無爲自然現出百般妙用景象腎水合
精水自玄膺流下謂之華池神水虚無之中
白雪生而黄芽長只綿綿若存之頃亦率歸
于鼎器之内是大藥不離精氣神要認始用
藥材又精氣神之所產也非便用精氣神也
今有一等旁門自作自是而精氣神受役之
不暇奚能產藥也精氣神三者孰爲重曰神
爲重金丹之道始然以神而用精氣也故曰
神爲重神者性之别名也至靜之餘元氣方
產之際神亦欲出急庸定以待之不然是散
而無體之體也苟誇出入必爲大道則誰不
可爲夫神不疾而速不行而至師言曰神之
妙用無方而有限若得其道可以出入切不
可縱爲良深蓋收於内則可豈宜縱於外也
夫神出而依林木以成形陰未盡也將出之
際多異景目光燁然從目出也鼻氣或吸從
鼻出也耳聞清音從耳出也獨不可從口出
入者何也夫口五臟之氣所㑹也神棄精氣
而竊出避氣盛之地也神氣精常想戀神一
出二者無依焉故神之出也有害無益日居
月諸照臨下土丹士逆之爲用順而爲火夫
火循環　九轉中九轉九轉初生旺於第一
轉伺陰氣盡又遶第二轉餘亦如之至于九
轉周足遂迫於鼎故用前進火工夫謂之眞
陽而戰羣陰請明言之人一身皆屬陰惟有
一點陽耳我以一點之陽自遠之近轉之又
轉戰退羣陰則陽道日長陰道日消故易曰
龍戰于野其血玄黄至于陰盡陽純而丹始
能升於泥丸决然奮厲眞人於斯而始見矣
金丹之道如此而已更有言不盡底
丹之初成也交合之際未免藉陰陽二炁以
成之後則漸以陽火鍊成純陽之體故自强
不息乾道也丹成矣故凝神以成軀而成仙
丹之初成也藉五行以成其用後則漸以眞
金養成純金之體故通體之光金色也金變
日色故光金象日性故剛曰金丹又曰金仙
幻體雖假合之物脩丹之士須藉以養丹基
譬之地也城池固則外邪不能入故綿綿若
存之頃脾胃合爲一脉而圍丹穴之左肺肝
合爲一脉圍丹穴之右頁氣徹至則環於脉
絡之中故近丹而氣可得之以化至寳舉其
一可知二然亦無爲自然始舉是以明矣夫
無爲無有爲也夫人之一氣在身由念而動
譬之握拳念欲開而五指伸了無罣碍學人
達此於采先天一氣之時行一眞念采一眞
氣按圖觀象落在黄庭其理一也窮冬凋剥
必得陰陽交泰之後乃至萬象學人達此當
知交㑹之後不期產物之產而自產矣金之
在水其耀奪目金之在土土能藏之蓋產於
幽處而隱其眀處也丹之居鼎猶人君之在
位百官稱職其國自安而民自安火候藥物
各得其宜則萬化成何謂各得其宜第一轉
產藥於東而降於西以心爲斗柄　　　斡
旋其機故行二十度而魄滿又斡之二十度
而魂滿則火之魂而水之魄立而神用大矣
他轉如之舉其要而明者言曰
斗極建四時八節無不順斗極實兀然魁杓
自後動只要兩眼皎上下交相用須向靜中
行莫就忙裏送要無形圖與你看一氣周流
歸故宅金丹何事却成功至道本不繁庸人
自生事我本遇師傳三囑令深秘何故畫圖
並立論毫釐說盡鬼神驚咄地獄不因傳道
者教存經籍度三師
　　次第秘訣　　　癸待

坐靜打頑空　仰息　守己生時
聞命炁沖和待氣動方可如下行
存歸然後就上二竅直衝五星候見明放
靜又觀心放下了一段候再見明一陽眞炁
產矣
　　　綿綿若存只　　只八分
小光透用機出入開道一回然後方行子
午
大光透用機出入破頂一回
　此是後上前下此後並係尾閭五星於三
　十日見用機出入　上弦五十日足見機
　大凡三遭望左右見機下弦曰數足下明
　鼎内晦用機再朝天逕
以太和返太極　以太和返無極

　　　　　　　　　　　　　　　　
動靜之機氣盛則抑之以靜氣弱則助之以
意
　　　火候秘訣
丹居鼎内上水下火心動屬火靜屬水乃水
鼎也○底靜屬水動屬火乃火鼎也
陽在鼎下曰水火升於鼎上則水火也陽火
是外爐外爐與火存於氣穴黃庭正在氣穴
之上氣穴乃内爐也内爐存火近鼎常烹此
綿綿若存也火長進於下則不可坐至於子
午二時午進火子進水陽生不以心擾接之
意斡歸於右轉降于左存入○○○反是則
進火或曰敢問九轉之功曰三月火候乃九
轉
　　　第一轉
初自脇邊左右存爲火道自陽宫起自右邊
到肩橫過正中凝自左邊送下遂綿綿若存
宜靜不宜動宜徐不宜急動曰扇火急曰傷
丹此每日子時之功也
　　　第二轉
自脇邊進一寸二分用如前法此丑時之用
功也
　　　第三轉
自脇邊進五分用法如前此寅時之用功也
　　　沐浴
卯時火起取丹計四寸有縷二條正爲火道
脉透鼎中故火起不用目不用心以意斡之
右轉取橫與鼎齊正縷地也遂大靜火遂爲
水而歸于鼎丹遂沐浴綿綿若存天機天機
宜秘宜秘
　　第四轉
進一寸用法如前此辰時之用功也
　　　第五轉
進五分用法如前此已時之用功也
　　　第六轉抽添
進五分火自下與午時心火頂火俱旺故陽
生小抑之抽也再生則火微矣直上于左而
橫過恰值心遂逢心火火其炎矣此抽添也
　　　第七轉
進五分用如前法此未時之用功也
　　　第八轉沐浴
行左降右取丹方一寸未時之火道皆至陰
之道也火力過而衰值申道亦陰道無他心
上道陽道也心下道陰道也二時火皆從陰
道過至酉而始金旺故靜以待之火爲金液
而歸于鼎丹遂沐浴卯沐浴乃益汞酉沐浴
是益鉛
　　　第九轉
取丹五分而已頃刻用而即定以待
　　　第十轉亥
用巽風起火行運火之法見火候之圖
　火氣　　　認著
　　　採取圖
　　　　　天向一中分造化
　　　右意意意
　　　　　　　　　　　陽生
　　　左
　　　　人從心上起經綸
玉清金笥青華秘文金寳内鍊丹訣卷下
　　　　　　　　　　　　　　　　　






