#+TITLE: 太上說南斗六司延壽度人妙經--
#+DATE: 2018-05-12 10:21:49
#+SOURCE: github.com/kanripo/KR5c0005 master 2cb6c0cd                
五經同卷傷二
太上說南斗六司延壽度人妙經
太上說東斗主筭護命妙經
太上說西斗記名護身妙經
太上說中斗大魁保命妙經
太上說中斗大魁掌筭伏魔神呪經




太上說南斗六司延壽度人妙經序
　(三天大法師正一眞人張道陵弟子左玄眞人王長右玄眞人趙昇同紀述)
太清境太上老君兩度降蜀之臨卭徃大邑
至于鶴鳴山初授與徵士張道陵正一盟威
祕籙二十四階品次授朝拜日月髙奔鬱儀
結璘之眞訣并三八謝罪滅除黒簿超度玄
祖之文道陵先於中嶽巳獲得黄帝九鼎丹
書後始在鶴鳴山隱居遂備藥物乃依其方
法修錬三年丹成未敢服之乃謂弟子王長
曰神丹成就若服餌之當必冲天便爲眞人
矣然吾未有大徳宜須爲國爲家除害興利利
濟民庶所謂先施勤勞後可服丹即輕舉上
昇臣事三境則吾無愧焉由是果蒙
太上老君親降法駕荐授眞文修行千日忽
於一時能内顧五藏外集萬神
太上復遣清和玉女教以吐納清和之炁行
三歩九跡交乾履斗呼召九元以齊七政隨
罡之所指立攝伏精邪因吞餌大還尋滅除
小醜至是乃與六天鬼魔戰奪二十四治攺
爲福庭名之化宇降其帥爲隂官置道者令
焚修於是明分晝夜人鬼殊途又於陵州仁
壽縣降縶十二天游玉女化地作鹹泉煎錬
爲鹽因名其地曰陵郡道陵道之成也至第
三度又蒙
太上降臨授以經籍千軸皆修行之要道將
傳付有道者令生身受度使永劫長存即與
道陵同遊成都
太上駕龍車道陵乗白鶴頓下五雲至太昊
玉女修大丹之所感地踴玉局座髙丈餘
太上登于座中道陵稽首座下老君此時爲
說北斗七元經削死延生之法即漢桓帝永
壽元年太歳乙未正月七日也至其月十五
日上元之辰老君又復爲道陵說南斗六司
延壽度人妙經耳
















太上說南斗六司延壽度人妙經
爾時太上老君於永壽元年正月十五日上
元之辰再降於成都太昊玉女修丹之所地
神復湧玉局寳座於是
老君昇于座中告道陵曰夫九天八㑹之眞
文三洞三清之上道乃
元始天尊昔經歷于七億萬劫天地始終人
倫生死五運遷變萬彚興衰而天尊於是宴
居景雲之上上清之境修錬至眞敷敭妙道
愍念蒼生大慈不捨吾昔得傳付是經今當
授之於汝汝宜選奉道之士謹修行之人天
陽地隂一合而生成日月兩曜兩曜行度五
緯周天是謂七政則七星九元北斗也毎以
杓隨月建分指節氣二十四氣二十八舍應
下土七十二候三十六禽舍中有斗宿六星
是則號南斗六司與北斗七政分職共理三
才六合八卦九宫緫轄中外百辟官品乃紫
微太微兩極都曹也上係十二分次天眞靈
神下統十二分野地祇主者四瀆五嶽九州
八紘名山大川城隍社廟中及人民羣類萬
物無不繫其簿籍掌握北斗位處坎宫名同
月曜降神於人名之爲魄也主司隂府宰御
水源將濟生聚功莫大焉南斗位處离宫名
同日曜降神於人名之爲魂也主司陽官宰
御火帝將濟動用徳莫大焉洎有天地迄至
于今二司兩極同共陶鑄萬品生成萬物注
擬天人之爵秩増減士庶之禄俸延促年齡
去留災福莫不由其與奪也所以然者乃知
陽日隂月南北二司魁斗魒綱受性水火禀
質隂陽助天地而育物體道徳而垂光物得
而豐也非此而孰能乎人得而生也非此而
孰爲乎是故天尊慇懃嗟愍觀爾含靈一如
赤子闡放救護令保生性其救護法使一切
善男子善女人不以髙卑皆應至心常行恭
仰於所見時覩日曜月曜南斗北斗則鄭重
叩頭請乞祐護願賜恩福上言呼稱
至聖至尊眞宰眞君扲哀凡冗宥赦過咎即
再拜不得懷於輕慢反招殃累
老君曰爾等男女能依吾所授奉教而行者
若有所告請欲消災度厄増福延年保家屬
之團圓祝封疆之寧謐或免息塜訟削死注
生皆當上章投詞設醮求請無不如意也於
是老君爲道陵重宣言曰
　南斗火官除毒害北斗水神滅凶災
　一切所求皆稱遂萬般滯悶悉通開
　能依經法㝠心醮必當隨願契靈䑓
　凡在有清常頂禮禍厄無因輒敢來
老君曰神眞之妙凡世難言凡夫愚昧貴逺
賤近近者身也目見日月星斗耳聞風雷韶
雅鼻嗅蘭麝腥臊舌了甘辛酸苦口宣言語
音響至於手執足行自生及老皆不可離于
水火今凡夫見之若不見聞其言如甚聵殊
不知成立生性實是天地日月星斗與之假
於四大正茲一氣生生之生全繫水火水火
比於道之眞體故不可暫離可離而獲存者
非物非人吾今叮嚀與在世男女說此要道
普令發心求請醮獻知有神眞信吾教示更
能於四時月且八節二十四氣三元三㑹五
臘本命是諸良時吉日皆可上章拜表投詞
獻𣢾請乞恩福謝過懴罪消災然燈獻果供
養拜請其福無量
　南斗第一天府司命上將鎭國眞君




　南斗第二天相司録上相鎭嶽眞君




　南斗第三天梁延保命眞君




　南斗第四天同益筭保生眞君




　南斗第五天樞度厄文昌錬魂眞君




　南斗第六天機上生監簿大理眞君




　右符六道朱書男左女右佩帶令人長命
　無諸災害
道言六星眞君六星童子火鈴將軍凡人轉
誦此經切須至誠䖍心禱祝無不應驗唯在
精懃拜表上章眞聖自降必獲延年長生道
性
老君曰此六司眞君神性急速能傾心求請
無願不從神員感人心隨事皆諧偶也且夫
萬行之本一身之根在乎道氣保固形命形
命保固在乎教法教法存乎科儀之細宻聲
發響慮形動影隨形從心移發足動歩神靈
微妙
南斗北斗陶魄鑄魂魂旣受錬乃遷轉生人
能依吾教法謝巳徃之非補將來之短洗滌
衆災拜迎百福唯在嚴潔崇敬罄志投誠必
獲度世之仙道與日月之同年若有深信之
士能修設兩極二斗同醮一壇各像斗星立
壇柱列香燈鋪排淨茅供獻果食(可糖餅油/餅荷蒸乳)
(蒸煎棗湯細/茶不須酒脯)此最爲要道以斯迎請神眞眞
聖歡喜降臨還得賜其福祐惟時
老君演此妙經旣竟天師道陵及諸弟子再
拜禮謝信受奉行


太上說南斗六司延壽度人妙經





