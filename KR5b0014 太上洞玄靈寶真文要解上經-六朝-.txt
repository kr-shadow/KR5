#+TITLE: 太上洞玄靈寶真文要解上經-六朝-
#+DATE: 2016-06-11 12:26:53
#+SOURCE: github.com/kanripo/KR5b0014 master e351a2e5                
太上洞玄靈寳眞文要解上經人十二
　　　　髙玄大法師受
太上靈寳治玄都玉京山七寳玄臺十方至
眞自然妙行眞人飛仙大聖衆皆浮空燒香
散華旋行一日三周手把十絶華幡口誦洞
章日月交廻七星運關三百三十日則天關
廻山一度三百三十度則九天氣交三千三
百度天地氣交天地氣交爲小劫交九千九
百度則大劫周此時則天淪地没九海溟一
金玉化消豪末无遺天地所以長存不傾者
元始命五老上眞以靈寳眞文封於五嶽之
洞以安神鎭靈制命河源致洪泉不涌大災
不行此自然之文故曰靈寳九天上書非鬼
神所知世有其文則保國寧家萬災不衝學
得其法至大劫之周時晏鴻翮而髙翔躡飛
霄而浮空也舊科四萬劫一出皆授宿有金
名刻簡來生應爲眞人者
太上元始靈寳五篇眞文舊藏太上玄臺七
寳上宫天書宛奥不可尋詳文彩煥曜洞映
上清五老侍衛上帝朝眞玉女執巾金童揚
煙燌百和合香流薫紫庭吐日精以却穢散
月華以拂塵神燈朗照炳燭合明金風八發
慶雲四陳鸞鳳悲鳴嘯歌邕邕飛龍毒獸備
衞玉闕萬帝稽首旋行上宫飛空歩虚嘯詠
洞章讃九天之靈奥欣三天之寳明寔玄文
之妙重功徳巍巍乎太空故元始記篇有一
十二徳以崇寳於天眞標靈文之難窮一者
其徳如虚無澄眞洞寂澹泊自然幽幽𡨋𡨋
爲天地之根二者其徳如大道恢廓無爲爲
神明之宗一切萬物普受其成功三者其徳
如天澄虚廣覆髙浮上清一切萬物普受生
成四者其徳如地開張養生含容無細一切
萬物受其厚載五者其徳如日月光明洞映
無幽不徹一切萬物受其柔惠六者其徳如
衆星照曜諸天朗達幽𡨋一切萬物普受光
明七者其徳如雲雨和天潤地流澤廣施一
切萬物普蒙惠灑八者其徳如四時轉輪隂
陽節氣和平一切萬物普受含生九者其徳
如太山包容障遏威靈恢恢五帝安鎭神仙
所居十者其徳如大江柔弱蕩蕩惠流百方
不簡穢賤无細不容十一者其徳如眞教導
三乗綿綿長存開張法門普濟萬民十二者
其徳如神人救死護生使寒灰起煙演明玄
教普度天民靈文妙重出於自然故標其至
徳以貴其眞夫靈寳五文皆天地之根化生
五老上總五星下鎭五嶽運導五行通人五
臟安氣養神保國寧家使帝主興隆萬災不
加洪波不衝靈文旣見保天長存元始之旨
其微其深今故相告祕而勿宣勤加修誦道
自感焉
太上大道君曰夫爲道結縁世世不絶致善
福來生當行十二上願普度一切致國太平
家門興隆子孫昌熾世出賢明七祖生天轉
輪福堂此功髙重勤而修行一者當願大道
澹泊虚無安閑空寂澄清自居廣開法門教
導頑夫皆蒙惠解精苦是修預以同學普得
昇虚與天相保長存无憂一切衆生咸同寧
謐二者當願諸天結氣澄清髙虚廣覆保眞
固靈氣候調莭四運和平國安民豐普天閑
寧廣濟一切惠逮有生保劫長存億億不傾
三者當願地土廣載無窮安平不䧟海淪不
崩保鎭寧國兆民興隆養生安死惠周十方
禾稼種植滋生日豐含徳厚載萬願咸從四
者當願日月二景髙明無有勃蝕𧇊縮安清
光照諸天洞消闇𡨋保固劫運世祚和平普
加惠潤澤灑衆生五者當願星辰與日月齊
光轉燭照曜映朗十方各安其位經緯直行
保鎭安國无有災殃四海寧一普天興隆六
者當願四時隨節推遷景氣和調无有災患
疫毒消滅普天平安五榖豐熟國富民懽七
者當願浮雲結氣聚煙飛空髙澄廕覆玄玄
隱則無爲散則彌天神仙同車結交衆眞惠
流一切興國愛民普濟羣生人同劫年八者
當願風雨流灑无窮普加施泄受其發揚萬
物滋生國儲民豐九者當願五嶽各安其方
巍巍包藏長爲仙宫安鎭國祚保天无終護
度一切莫不仰宗十者當願江海蕩蕩无極
含容恢廓无細不殖淵奥柔惠潤加動息天
人獲慶年同劫石十一者當願帝主國土日
昌四鎭安穆兵革不揚天民歌唱吉應來祥
敷教濟濟威化洋洋兆庶稱慶長樂未央十
二者當願蠢飛蜎動巳生未生咸蒙完全普
得生成皆充元氣受陽之形草木果林使經
冬不零一切濟度靡不鮮榮此十二大願舊
出元始五篇智慧經中靈寳大慈之道施惠
種福爲人結因其功廣大其報難稱斯福之
上業功感諸天有見此法立應自然勤心修
行生死獲仙
太上大道君曰吾昔受之於元始天王使授
仙公仙王仙卿上清眞人不傳中仙自无玄
圖帝簡玉名上清不得見聞脫有漏慢之中
見亦不勤九天禁書四萬劫一傳
夫修學之士不行此法功徳不建思无感徹
眞靈不降與善縁𡨋絶福路旣乖仙何有日
至學之士常當齋戒行香朝禮事竟仍東向
行願心口相應无有異念將足以招玄眞於
虚無坐求靈福於自然拔七祖於幽牢昇窮
魂於南宫保家國於厄運禳天災於康年此
福巍巍難可具宣於是說靈寳自然五篇衛
靈神呪曰
　　　東方
九氣青天明星大神煥照東郷洞映九門
轉燭揚光掃穢除氛開明童子備衛我軒
收魔束祅上對帝君奉承正道赤書玉文
九天符命攝龍驛傳普天安鎭我得飛仙
　　　南方
南方丹天三氣流光熒星轉燭洞照太陽
上有赤精開明靈童總御火兵備守三宫
斬邪束祅翦截魔兇北帝所承風火八衝
流鈐交煥敢有不從正道流行我享上功
保天長存億劫无終
　　　西方
七氣之天太白流精光曜金門洞朗太𡨋
中有素皇號曰帝靈保神安鎭衛我身形
斷截邪源玉道正明宫殿整肅三景齊并
道合自然飛昇紫庭靈寳符命普惠萬生
功加一切天地咸寧
　　　北方
北方玄天五氣徘徊辰星煥爛光曜太微
黑靈尊神飛玄羽衣備衛五門檢精捕非
敢有干試豁落斬摧玉符所吿神眞八威
邪門閉塞正道明開映照我身三光同輝
策空駕浮舉形仙飛
　　　中央
黄中理氣總統玄眞鎭星吐輝流渙九天
開光童子一十二人元氣陽精爓上朱煙
洞照天下及臣等身百邪摧落殺鬼萬千
中山神呪普天使然五靈安鎭身飛上仙
太上大道君曰此自然五篇衛靈神呪舊出
靈寳五文上篇制魔召靈役使群神安鎭五
嶽保天長存明理三光致國太平兆民享福
濟度群生吾昔受之於元始天王使依玄科
四萬劫一傳子位登髙仙緫統三界匡御群
靈今以相告子擇其人必合玄圖依科以傳
凡欲修道求仙致眞安國寧家截諸不祥當
奉行自然衛靈神呪常以本命太歳甲子庚
申及修齋之日常東向誦之一徧則神朗氣
正宫宅肅清邪魔摧滅五老降眞萬試賔伏
妖災䘮亡長齋修誦剋成眞人
太上大道君告髙玄大法師曰夫來入吾法
門上希神仙飛騰華蒼次願家國安寧過度
萬患消災滅禍請福求恩當先修靈寳自然
五篇八齋悔罪懴謝十方上解宿世重過拔
度惡縁下解己身積行以來所犯罪愆勤行
齋直廣建福田救度一切䘏死護生功成徳
普乃合道心惡對自滅善縁來生家門端整
所願咸從神眞玄降坐致飛仙此治行之本
求道之源學無此法徒勞心神宿根不解望
道泯泯至老無獲不免諸患大道廣慈哀之
在心今故相告子勤修行吾昔受之於元始
天王使我祕之於靈都上館四萬劫一出子
今當依先師舊科若有至學之人名書金簡
行合神仙子當傳之焉
　道言齋日燒香東向祝曰臣今故燒香歸
　身歸神歸命
東方無極太上靈寳天尊(臣)今仰謝東方九
氣青天太清玄元上三天无極大道大上老
君太上丈人天帝君天帝丈人太帝帝君上
皇老人三十九眞七十二聖髙玄眞君九老
仙都君九氣丈人始生青眞東華玉寳高晨
大司馬上相青童君元老九玄主仙眞人无
鞅數量百千萬重道氣千二百官君太清玉
陛下青帝九氣玉門神仙四司眞人諸天至
極上聖大神東郷无極世界神仙正眞乞丏
原(臣)宿世以來七祖父母下及(臣)身積行所
犯殺害賢良元逆醜惡非人所行淫色盜𥨸
敗人成功離人骨肉奪人所崇爲子不孝爲
臣不忠反上逆主攻伐師宗上不敬天地下
不畏鬼神訾毀大道泄露靈文口是心非勝
己嫉能輕慢四大汚穢三光惡口两舌䜛擊
善人諸如此罪歷世纒綿結固不解積成丘
山乞今燒香行道懴謝玄眞宿縛解散七祖
同懽去離五道拔度八難窮魂解脫上昇福
堂舉家无他天下受恩國土太平四海興隆
帝王懽恱國富民豐惠加衆生咸蒙道恩今
束身歸命靈寳天尊賜(臣)得如所願位登上
仙昇入无形與道合同
　畢九叩頭九搏頰次南向燒香祝曰(臣)今
　故燒香歸身歸神歸命
南方无極太上靈寳天尊(臣)今仰謝南方三
氣丹天太清南極皇上老君洞靈玉帝上元
禁君三元丈人始老玄眞萬福君萬福丈人
南昌上宫注生司馬太極眞人太和老子玄
和丈人赤帝丹靈髙仙萬眞諸天至極上聖
大神南郷无極世界神仙正眞乞丏原(臣)宿
世以來七祖父母下及(臣)身(餘如/上法)
　畢九叩頭搏頰次西向燒香祝曰(臣)今故
　燒香歸身歸神歸命
西方无極太上靈寳天尊(臣)今仰謝西方七
氣素天太清西華髙上皇帝太靈元始老君
萬始先生太素三元君金闕七寳後聖帝君
主仙丈人太和玉女西靈金母白帝髙仙四
極眞人諸天至極上聖大神西郷无極世界
神仙正眞乞丏原(臣)宿世以來七祖父母下
及(臣)身(餘如/上法)
　畢九叩頭搏頰次北向燒香祝曰(臣)今故
　燒香歸身歸神歸命
北方无極太上靈寳天尊(臣)今仰謝北方五
氣玄天太清太上髙皇玉帝虚皇道君太上
老君太上丈人太上太道玉晨君北極眞公
文始先生黒帝皇老髙玄眞人自然童子北
辰九眞斗中大神五靈夫人太華九辰髙上
萬重諸天至極上聖衆神北郷无極世界神
仙正眞乞丏原(臣)宿世以來七祖父母下及
(臣)身(餘悉如/上法)
　畢九叩頭搏頰次東北向燒香祝曰(臣)今
　故燒香歸身歸神歸命
東北无極太上靈寳天尊(臣)今仰謝東北始
蒼天太清無極虚無自然大道至眞上聖靈
寳始青老君九天眞王東明虚皇帝君九靈
先生玉華眞帝髙皇上眞眞人諸天至極上
聖衆神東北方無極世界神仙正眞乞丏原
(臣)宿世以來七祖父母下及臣身(餘悉如/上法)
　畢九叩頭搏頰次東南向燒香祝曰(臣)今
　故燒香歸身歸神歸命
東南无極太上靈寳天尊(臣)今仰謝東南始
丹天太清洞極虚無自然至玄道君上聖靈
寳始赤陽元老君南極老子太和先生三靈
玄上萬福皇老丈人丹靈髙皇帝君太陽眞
人好生度命司馬玄眞三元君紫晨大道君
南明洞靈虚道君朱宫赤精南昌司命四極
眞人諸天至極上聖衆神東南无極世界神
仙正眞乞丏原(臣)宿世以來七祖父母下及
(臣)身(餘悉如/上法)
　畢九叩頭搏頰次西南向燒香祝曰(臣)今
　故燒香歸身歸神歸命
西南无極太上靈寳天尊(臣)今仰謝西南始
素天太清玄極虚無自然浩𡨋皇上元靈道
君金華至眞靈寳始素老君三天玉童紫陽
眞公斗中四眞无陽帝君紫精先生萬福萬
氣萬度萬生君西明太靈虚皇道君金門素
靈七眞玉華君諸天至極上聖衆神西南无
極世界神仙正眞乞丏原(臣)宿世以來七祖
父母下及(臣)身(餘悉如/上法)
　畢九叩頭搏頰次西北向燒香祝曰(臣)今
　故燒香歸身歸神歸命
西北无極太上靈寳天尊(臣)今仰謝西北始
玄天髙上元皇道君九天元靈洞寳太上眞
老君無量太華靈寳始玄老君皇上丈人北
玄九眞華晨君天門度世飛天羽郎玉仙監
總靈司馬上古三師大聖衆至眞諸君丈人
諸天至極上聖衆神西北无極世界神仙正
眞乞丏原(臣)宿世以來七祖父母下及(臣)身
(餘悉如/上法)
　畢九叩頭搏頰次向上方燒香祝曰(臣)今
　故燒香歸身歸神歸命
上方无極太上靈寳天尊(臣)今仰謝上方太
上无極无形无名无頂无極至眞太上大道
髙皇大帝九天元父元始天王元始丈人至
極靈寳洞玄太上元靈老君无極大聖衆至
眞諸君丈人諸天至極上聖衆神上方无極
世界神仙正眞乞丏原(臣)宿世以來七祖父
母下及(臣)身(餘悉如/上法)
　畢九叩頭搏頰次向下方燒香祝曰(臣)今
　故燒香歸身歸神歸命
下方无極太上靈寳天尊(臣)今仰謝下方玄
黄天无上无極无色无鞅无量數太上大道
九千九百九十九萬億重道天老九天玄母
太黄元君九天眞王无上虚皇玄和老人太
極真人黄老皇帝黄老丈人元黄中帝五老
上仙諸天至極上聖衆神下方无極世界五
嶽四瀆神仙正眞乞丏原(臣)宿世以來七祖
父母下及(臣)身(餘悉如/上法)
　畢九叩頭搏頰
行此十方懴謝畢便依威儀舊典此學道之
本上可以解七祖之宿對下可以除身行醜
惡之罪衆愆旣散神明自祐神明旣降天民
歸心功徳廣載福廕无窮普濟一切護度群
生斯法妙重難可具稱
道言夫欲修善建功廣種福田當爲天民修
齋謝罪放生然燈拔度宿縁解脫世羅天民
蒙恩也
靈寳眞文旣竟方諸宫中東華上房青童君
歌和魂致神之曲有得誦之天靈降衛萬祅
䘮迹神聦意朗存念易感有經之子寳而祕
之勿妄傳焉
東華上房靈妃歌曰
紫桂植瑶園朱華聲棲棲月宫生蘂淵
日中有瓊池左拔圓靈曜右掣丹霞暉
流金煥絳庭八景絶煙廻緑蓋浮明空
羽節命太微鳳精童華顔琳腴充長飢
控晨挹太素乗歘翔玉階吐納六靈胎
玉嬪抱巾隨彈徴南雲扇香風鼓錦披
叩商百獸舞六天攝神威倐忽億萬春
齡絶鬱巍巍小鮮未烹鼎言我巖下悲
　青童大君與太虚眞人西城太眞小有眞
　王集於瑶臺瞻眄十方垂悼萬生耽慕世
　塗不知玉晨之㑹發歎興吟各賦詠一篇
　毎至齋日讀之以招四眞之祐焉
青童大君吟詠曰
欲殖滅度根當拔生死栽沈吟墮九泉
但坐惜形骸
太虚眞人吟詠曰
觀神載形時亦如車從馬車敗馬奔亡
牽連一時假哀世莫識此但是借風火
種罪天網上受毒地獄下
西城眞人王君吟詠曰
神爲渡形舟泊岸當别去形非神常宅
神非形常載徘徊生死輪但苦心猶豫
小有眞人王君吟詠曰
失道從死津三魂迷生道生生日巳逺
死死日巳早悲哉苦痛容根華巳顛倒
起就零落座焉知返枯老
　東海青童君常以丁日登方諸東華臺四
　望十方子以此日常可向日再拜日出行
　之適子所願因此服日精爲佳也
　上清大道玉晨君常以正月四日二月八
　日三月十五日四月八日五月九日六月
　六日七月七日八月八日九月九日十月
　五日十一月三日十二月十二日以此日
　登玉霄琳房四盻天下十方有志節逺周
　旋棲尚躭仰清眞修䖍注之心者兆始修
　學未能憑想絶巔欲自陶練宿愆毎造其
　日清齋平旦之時北向再拜祈請極陳子
　也兼以禮訓階隆福之漸拜禮願畢服玉
　池三十六過微乎深哉勤勗之焉


太上洞玄靈寳眞文要解上經
