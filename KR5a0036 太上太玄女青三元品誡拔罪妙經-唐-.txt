#+TITLE: 太上太玄女青三元品誡拔罪妙經-唐-
#+DATE: 2018-05-12 10:21:34
#+SOURCE: github.com/kanripo/KR5a0036 master d2b65b93                
太上太玄女青三元品誡㧞罪妙經卷上
太玄女青曰
至道玉帝昔於龍漢初劫在三天之上與諸
天上聖十方眞仙無量大聖衆演說三洞大
法三元品誡妙經是時三界官屬諸天神仙
各百億萬衆並皆歛簡侍座諦聽法音
爾時元始天尊告諸大衆曰吾今廣爲三界
内外一切衆生宣說三乗妙法三洞寳經開
化人天隨縁降接下元衆生末世男女不聞
道法枉被殺害不終天年者多此蓋生人業
重罪深不歸正化背眞從僞惟用邪行既死
之後魂無所託結寄酆都地獄之中劫盡山
消無由解脫汝等衆生當度大千世界之内
十方國土之中一切善信男子女人自今以
去當誦三元寳經女青妙典此經功德上度
天人下濟長夜福報無窮恩資萬有免於夀
盡之時魂入酆都受諸報對
爾時上元一品九炁天官紫微帝君即延生
之符始陽之炁結成至眞處玄都元陽七寳
紫微上宫碧霞之殿五雲之座紫金之床凭
碧琳之几秉青玉之珪左右神仙列班侍衛
其上元之宫縱廣五千萬里並皆青玄之氣
結成其宮緫主上眞自然玉虛髙皇上帝諸
天帝主上眞眞仙及國主大臣皇后皇妃諸
王太子百官眷屬天下人民一切貴賤罪福
之由其中神仙官僚皆禀自然之氣而爲體
也若非金闕玉簡記名得道之人莫能見也
其紫微宮中復有左右中三府左府主生之
宫則太陽火官考之右府主死之宫則太隂
水官考之中府主生死罪福之宫則風刀考
之三府緫計三十六曹各領官僚九千萬衆
並於上元之夕考較大千世界之内十方國
土之中一切生死罪福縁對報應之由衆等
虔誠人各恭敬
　　　志心歸命
　　太玄女青　上元明眞曹仙官
　　太玄女青　上元監正曹仙官
　　太玄女青　上元梵行曹仙官
　　太玄女青　上元靈關曹仙官
　　太玄女青　上元禁神曹仙官
　　太玄女青　上元通明曹仙官
　　太玄女青　上元正神曹仙官
　　太玄女青　上元開明曹仙官
　　太玄女青　上元玉都曹仙官
　　太玄女青　上元南上曹仙官
　　太玄女青　上元元功曹仙官
　　太玄女青　上元三靈曹仙官
　　太玄女青　上元明梵曹仙官
　　太玄女青　上元威靈曹仙官
　　太玄女青　上元太清曹仙官
　　太玄女青　上元宣威曹仙官
　　太玄女青　上元明都曹仙官
　　太玄女青　上元太常曹仙官
　　太玄女青　上元都靈曹仙官
　　太玄女青　上元太儀曹仙官
　　太玄女青　上元明法曹仙官
　　太玄女青　上元考正曹仙官
　　太玄女青　上元明威曹仙官
　　太玄女青　上元九都曹仙官
　　太玄女青　上元司正曹仙官
　　太玄女青　上元四明曹仙官
　　太玄女青　上元監天曹仙官
　　太玄女青　上元司殺曹仙官
　　太玄女青　上元盟天曹仙官
　　太玄女青　上元幽都曹仙官
　　太玄女青　上元威儀曹仙官
　　太玄女青　上元太隂曹仙官
　　太玄女青　上元下元曹仙官
　　太玄女青　上元監司曹仙官
　　太玄女青　上元太明曹仙官
　　太玄女青　上元監靈曹仙官
右三十六曹仙宮則太玄女青眞人所掌屬
紫微之宫每府各一考官一千二百考吏一
萬二千考兵一十二萬考士總主人天巳得
道過去及未得道者見在福中國主大臣諸
王太子皇后皇妃百官宰輔及善信男子女
人功過罪福簿録縁對考限之事至毎年正
月十五日則
上元天官紫微帝君考較大千世界之内十
方國土之中上至諸天神仙升降之籍星宿
臨照國土分野興亡之簿中至國主賢臣諸
王太子一切衆生考限之期下至魚龍變化
飛走萬類改易身形升沈年月至於三塗之
内九府之中罪對之名年劫之限其内合得
生爲人者則當削名長夜之府列字左宮之
中其内合爲諸色邪魔鬼神之者則當刻限
右宫書名黑簿俟其數滿又復改形隨其業
力髙下不同受報各異内有罪魂合爲飛走
萬類亦當隨罪輕重分配生方或爲豺狼虎
豹或爲驢馬駝騾或爲牛羊鵝鴨或爲鷄犬
鳩鴟或作塵虎狐兔或爲雀鴿蝇蟲或作𧏙
蜋蛇鼠或作螻蟻蚊蝱或爲塵鹿麒麟或作
黿𡁥龜鼇或作蛟蜄蚰蜒或爲長鯨海馬或
爲螺蚌蟲魚或爲鳥雉孔雀或爲鷹鷂飛狸
或爲蝦䗫蚤虱或爲曲蟮蜈蚣或爲鰌鱣水
母或作蝎蟹蜘蛛或作異狀禽魚飛狌異獸
如是種種萬類或走或飛或行或坐或多足
無足或胎生卵生或乾居濕居或巢居穴居
百形千變不可定名或依古樹怪石或處淵
澤衆源或據土山巖石或處井渠或於
人間作諸妖性如是種種萬類一切負命之
身各俟考限滿日天官考籍之宵又當隨業
改形隨福受報隨劫輪轉隨業死生善惡隨
縁無復差别若有善信男子女人發心書冩
此經散施轉讀香花寳蓋供養諸天如是所
作之罪悉皆消滅或於三元之夕醮謝諸天
或於十直之辰持誦此經得福無量
女青曰此經功徳能解百生怨對能消萬劫
罪愆能滅有身之過能除無妄之災能脫死
生之苦能解衆惡之心一切衆生自今以去
若有官災疾病呪詛𡨚家當誦此經若有瘟
癀疾疫或被鬼魅所侵即當持誦此經若欲
與生覔利入海求財或修造動土立宅安墳
即當持誦此經或有功名不利官職微退或
船行往返或憂波浪所驚亦當持誦此經若
欲開度長夜濟㧞幽魂解釋夙殃救諸幽苦
但當持誦此經得福無量或有蟲蝗水潦兵
章四興國主憂惶人民傷死當於清淨之地
或古壇靈觀之中建立道場懸諸憣蓋轉誦
此經然燈行道大醮五星及諸天宿曜則得
國土清寧時和俗泰蝗蟲兵革當自化消水
旱風災自然得度若有善信男子女人生來
多厄運命衰微或乆病著牀不能醫治或多
犯王法枷鎻連年或染風狂或被邪魔所執
即當抄寫此經散施衆生共相轉讀若有衆
生能如是者諸災自解衆惡自消壽命長乆
得福無量
女青曰一切衆生展轉輪歿生死報對禍福
應現毫末無差並俟三元之日三官考籍之
宵分配死生定其貧富人鬼二路禽獸萬端
合受福者則當列字左宮刻名左府合爲鬼
爲書者則當書名右府刻字右宮各俟考限
之期也
女青曰一切善信男子女人或得仙名當以
玉簡功過或有除落品格罪福報應亦如紫
微宫中限簿録籍並封玄都明眞五匱上元
天官洞白之府並俟三官集聖之日定諸神
仙升降之籍及諸善惡男女禍福縁對深淺
之由壽筭考限長短之名下至九幽之内除
放生死罪福之限蠢動生化表盛之期並於
上元之日録奏
太上虚皇道君女青曰若大千世界之内十
方國土之中一切善惡男子女人生死罪福
輕重壽考年月日限之數各各分别青黒二
簿列奏上宫若復善功滿足應合仙者言名
紫微之宫若有崇奉
玄元无上大法者言於太極左宮書名金籙
刻字仙曹當勑地官侍衛録簡上宮三界營
護所有一切外魔無復千撓一如女青之律
當書青玄之簡今録上眞緫領生死簿録品
目如後汝等衆生自當䖍奉
　上眞緫領禅號髙下尊卑功過儀典
　上眞總領衆聖朝禮旋行功過儀典
　上眞緫領大聖旋宴從駕功過儀典
　上眞總領生死圖簿録籍功遇儀典
　上眞緫領生死命籍算録功過儀典
　上眞緫領生死功徳輕重功過儀典
　上眞緫領鬼神執役報對轉輪功過儀典
　上眞緫領鬼神幽謫開度年限功遇儀典
　上眞緫領鬼神升度死魂更生功過儀典
　上眞緫領死魂受錬更生録籍功過儀典
　上眞緫領神仙得道清淨品秩功過儀典
　上眞緫領萬魔謡歌之音功過儀典
巳前上眞總領三界之内十方國土之中一
切功過之名毎至三元之夕並書青黒二簿
録奏上宫皆隨所作罪福深淺開度隨業輕
重顯報人天無復差别汝等衆生但當轉讀
此經嚴持香花種種供養則得殃對永消福
増巨海𡨚訟不侵存亡獲泰吾今當爲大千
世界之内十方國土之中一切善信男子女
人懴悔一切罪目咸使蕩除無複惡報懴悔
諸善男子女人或不信聖道經誡懷疑兩心
之罪懴悔弟子或輕慢至道聖文評論經典
之罪懴悔弟子或竊取道像經書或將毀抹
或有受持不敬師宗之罪懴悔弟子或無師
自授三洞經法而傳弟子之罪懴悔弟子或
輕慢師主違背誓言之罪懴悔弟子或毀謗
師父不崇天義之罪懴悔弟子或隱閉三洞
經法使不通流之罪懴悔弟子或得仙經妙
法妄將傳授非人之罪懴悔弟子或受經法
不依科誡受持輕泄靈文之罪懴悔弟子或
傳經之殺不遵師約之罪懴悔弟子受經之
後無有開度一切衆生之罪懴悔弟子或無
故毀削玄元聖道經像及諸法物之罪懴悔
弟子傳受經法不爲宿奏諸天盟告五帝三
官不合儀典之罪懴悔弟子受經之後心無
信重賤法輕師之罪懴悔弟子或遏斷聖道
法路使不通遍自取功名之罪懴悔弟子或
朔望八節之日不禮師資憍慢之罪懴悔弟
子或遇齋直之日不精香火普爲衆生之罪
懴悔弟子或誦經越畧心無救物自稱快俊
之罪懴悔諸學上道之士或行道越次爭競
功名之罪懴悔弟子受道之後或遇家有災
衰不能自省其過怨道咎師之罪懴悔弟子
或毀謗善人妄指日月輕易聖道尊重邪教
之罪懴悔苐子兩舌惡罵飲酒猖狂評論四
輩之罪懴悔弟子貪慾憍逸穢觸眞乗之罪
懴悔弟子或曾呪詛鬼神妄言綺語殺害衆
生之罪懴悔弟子或有姦淫穢濁嫉賢妬善
盜竊人財之罪懴悔弟子或有欺師慢法泄
露仙機之罪懴悔弟子或有毀謗經誡强抑
衆生不依正法之罪懴悔弟子或有說人過
惡自取功名或口是心非潜行毒惡或輕仙
聖自恃功髙之罪懴悔弟子或有欺凌同學
忽略衆生使不安穩之罪懴悔弟子或有穢
汚三寳毀易眞儀或量度聖文指眞爲僞或
重邪教謗毀大乗或有淳良使行不善或恃
豪貴損壞靈文或欺誑衆生使受厄難或嫉
害賢善使不安全或毀壞仙宇指實爲虚或
侵占福地黨惡護强或破壞玄壇毀傷靈宇
如是之罪聞誦此經悉皆消滅又復懴悔弟
子自從無始以來至于今日或曾損善益惡
利已害人或禁繫衆生斷絶榖水或因公法
深入刑名或持火燒山損諸含識或枯竭溪
澗殺戮蟲魚或斷絶泉源不令通潤或奪人
恩愛使他輕賤骨肉分張或取利求名損傷
良善或布散毒藥殺害有情或剥削衆生自
求豐足或妄解經義不合聖心或彈説靈文
指爲虚僞或不究三洞宗源毀壞三清經像
如前罪目無量無邊說周塵沙不可窮盡並
屬天官三十六曹風刀之考若十方微塵世
界之内大千國土之中一切善信男子女人
自從無始以來至于今日父母兄弟六親眷
屬若犯如是之罪但當轉讀此經抄寫此經
散施轉讀得福無量增算無窮所犯如是罪
目悉皆消滅新舊殃尤感蒙開度爾時諸天
大衆稽首奉行而作頌曰
先天元始　无上法王　恩覃三界　福被十方
群生是頼　蠢動咸康　法音流渙　㧞濟存亡
九幽得度　五苦無殃　寒池解凍　黒暗流光
誦持供養　无量福祥



太上太玄女青三元品誡㧞罪妙經卷上





太上太玄女青三元品誡㧞罪妙經卷中
太玄女青曰
中元二品地官清虚眞君緫統左右中三府
共四十二曹仙官三府皆洞空清虚混元之
炁其宫皆五千萬里緫主五帝五嶽諸神靈
仙其中仙官緫計九千萬衆也並主大千世
界之内十方國土之中一切善惡男子女人
生死録籍禍福報應夀命長短富貴貧賤年
月分限之數及至世間飛禽走獸一切蠢動
蟲魚生生之屬變化之期各隨分限言於紫
微上宫並俟天官考籍或得變化隨福改形
隨業受報各有長短年月分限若有衆生多
諸業障所爲不利當以異花珍果淨水名香
畫夜勤虔請師轉誦此經三元設醮八節言
功即得殃對永消名書金簡此經功德能治
萬病能消衆苦能解災罹能祛百惡能集千
祥能臻百福能資壽算能㧞幽沈汝等衆生
但當受持得福無量令示左右中三府四十
二曹仙官之位汝等衆生但能供養功濟幽
牢不可窮盡衆等䖍誠人各恭敬
　　　　志心歸命
　　大玄女青　中元靈都曹仙官
　　大玄女青　中元維正曹仙官
　　太玄女青　中元靈威曹仙官
　　太玄女青　中元黄神曹仙官
　　太玄女青　中元通眞曹仙官
　　太玄女青　中元洞玄曹仙官
　　太玄女青　中元威仰曹仙官
　　太玄女青　中元靈紐曹仙官
　　太玄女青　中元嶽正曹仙官
　　太玄女青　中元洞天曹仙官
　　太玄女青　中元九都曹仙官
　　太玄女青　中元通明曹仙官
　　太玄女青　中元儀範曹仙官
　　太玄女青　中元九考曹仙官
　　太玄女青　中元南昌曹仙官
　　太玄女青　中元考算曹仙官
　　太玄女青　中元格靈曹仙官
　　太玄女青　中元太陽曹仙官
　　太玄女青　中元都律曹仙官
　　太玄女青　中元機眀曹仙官
　　太玄女青　中元九令曹仙官
　　太玄女青　中元明都曹仙官
　　太玄女青　中元監天曹仙官
　　太玄女青　中元宣野曹仙官
　　太玄女青　中元監令曹仙官
　　太玄女青　中元丘丞曹仙官
　　太玄女青　中元九炁曹仙官
　　太玄女青　中元中神曹仙官
　　太玄女青　中元九殺曹仙官
　　太玄女青　中元司非曹仙官
　　太玄女青　中元韓司曹仙官
　　太玄女青　中元執正曹仙官
　　太玄女青　中元督察曹仙官
　　太玄女青　中元役考曹仙官
　　太玄女青　中元攝炁曹仙官
　　太玄女青　中元司殺曹仙官
　　太玄女青　中元斗加曹仙官
　　大玄女青　中元主繫曹仙官
　　大玄女青　中元司微曹仙官
　　太玄女青　中元開度曹仙官
　　太玄女青　中元九幽曹仙官
　　太玄女青　中元寒夜曹仙官
右宫四十二曹仙官太玄女青所置屬洞空
清虚之宫各有左右中三府毎府各一考官
一百二十考吏一千二百考士一萬二千考
兵並主五嶽神人及九地土皇四維八極一
切仙官及巳得道諸學上士以至善信男子
女人所作功過罪福簿録之事大福之人三
年一考覈中福之人九年一考覈小福之人
二十四年一考覈罪福俱行功過同報其簿
封於五嶽洞宮並俟三元之夕三官集聖之
日考竅之宵上考神人變化之限中考大千
世界之内一切學道之人得失之名進退録
籍之簿下考三界之内一切鬼神變易之形
役使之限至於十方國土之中一切山川洞
穴之所一切河海土石之中一切古木泉源
之内但是龍麟師子孔雀鳯凰黿鼉龜鼈蟲
魚虎豹猴猿麞麂蛟蜄鳥雉狸狼犬豕鳩鴿
雀鼠飛走之屬鱗介之群駝騾象馬牛羊之
類應是四足二足或多足無足或胎生卵生
或處巢居土穴或處淵水淤泥或倚古木泉
源或倚靈壇井竈或在丘陵古墓或居古器
靈壇種種形儀般般異狀是諸雜獸精靈并
諸邪魔鬼魅或於人間爲福或於世上爲災
皆俟運數之期並當考較如是諸群類等雖
處世上未可一常若不能爲害於人者至於
較勘之時即當轉爲人質所有富貴貧賤考
限並當隨其業力所受短長如是諸群種類
處於人間若作種種刑害惱亂一切衆生者
至其考較之時即當改易身形重受苦楚或
作賤畜或爲下鬼死歴九幽無由解脫若有
衆生勸誘知識書造此經施與人民共相轉
讀得福無量生生之中爲人端正夀命長乆
福及子孫
女青曰如是仙官並主三界九地五嶽四維
一切衆生男子女人所作善惡之名青黑二
簿及應受開度者罪福報應考召年月日限
或未得開度者罪對之名並如清虚之格録
奏上宫
爾時元始天尊告諸天大衆十方眞仙妙行
眞人及諸天日月星宿汝等眞人自今以去
當以三元之日下詣清虚洞陽北都之宫集
較諸地上九土之中一切衆生生死功過罪
惡之簿考對録籍禍福之名一一當書青黑
二簡生死之藉一切人鬼變化之異一切禽
魚改易形狀之期仍須録奏上宫耳
爾時諸天神仙諸天宿曜諸地五嶽四司五
帝八極眞靈三界官屬一切神仙各各聽命
一一奉行是時諸天大衆復告
天尊言若遇三官考籍大千世界之内十方
國土之中一切衆生善惡男子女人生死罪
對青黑二簿功過罪福考算年月隨惡輕重
隨事分别應合生者言名左宮應合仙者言
名中宫應合死者言於右宫功過生死年月
日數亳末之由無令差悮若有善信男子女
人多諸業障所爲不利者則當晝冩此經施
與衆生共相轉讀或自課持及以香花種種
供養得福無量諸災自愈業障自消夀命長
乆福及存亡龍神威荷汝等衆生當信吾言
但行善法又復懴悔十方微塵世界之內大
千國土之中一切善信男子女人自從無始
以來至于今日或曽舉用非道之人浮華妄
語之罪或貪利入已無厭無足之罪或積禄
重寳更外貪求之罪或誘善人爲諸惡業之
罪或願仁人傷毀流散之罪或毁削大洞聖
教經典及諸聖像之罪或屠殺一切衆生自
快心腹之罪或彈射野獸飛禽及諸走獸之
罪或焼山捕獵殺戮一切含生之罪或將金
銀異寳爲於食器不生愧心之罪或迷貪嗜
慾恣意輕生之罪或燒毀聖道靈壇仙宇尊
像及種種經教之罪或將飲食投於一切穢
汙之罪或貪濁滋味肥葷不厭不足之罪或
餐五辛穢觸玄元仙聖之罪或恣意毀挾經
法不存典式之罪或合聚群衆殺害生靈之
罪或圖謀善慈仁人骨肉妻妾男女之罪或
恣心背主圖謀國土之罪或妄毁大道眞經
妙法種種靈文之罪或以麤物易人好物之
罪或毀天尊至道眞人玉女形相之罪或恣
意指㸃星辰妄說吉凶之罪或焼毀一切衆
生倉庫屋宅之罪或斫伐仙壇靈宇樹木花
果園林之罪或與惡人交遊毀訾善人之罪
或毀謗聖道仙經妄生分别輕重之罪或不
明玄奥妄解經義僻說聖意不合聖心之罪
或執夷狄幻法毀訾聖道大乗之罪或放蕩
世間戲弄三寳之罪或面譽世人心口相違
之罪或妄說尊上善惡不存孝禮之罪或泄
露神仙袐術寳蔵靈書之罪或攻擊善人橫
生無端之罪或託勢力欺誑平人之罪或恃
勢力抑厄善人及諸貧小之罪或妄造經論
毀謗玄元聖道之罪或妄造僞書謗毀玄象
天眞之罪或教愚癡作諸種種不善之罪或
自尊重憍逸輕慢師友及諸衆生之罪或因
公法實報私讎之罪或無故離别親愛父母
妻子及諸兄弟骨肉之罪或無故落子傷胎
之罪或背宗旌淫慾親踈之罪或將毒藥投
水殺害一切鱗類蟲魚之罪或無故鬬亂衆
生起諸𡨚結之罪或無故聚集衆生興起妖
邪之罪或無故投書獻策毀謗三洞大乗眞
理之罪或僞造經典弹説虛無聖道之罪或
妄作妖術誘取衆生財物之罪或亂善人使
作妖邪之罪或非道取捨枉抑平人之罪或
薄賤老醜欺壓貧病之罪或指僞爲眞指邪
爲正之罪或恃勢凌爍一切衆生之罪或阿
黨惡徒傾損善人之罪或嫉害勝巳欲令傾
䧟善識之罪吾今爲汝等衆生所說如前罪
目並屬三元靈曹仙官考之若大千世界之
内十方國土之中一切賢學之士及諸善信
男子女人自從無始以來至于今日或違犯
如前所說之罪今於道塲之内禮誦此經悉
皆懴悔咸乞蕩除
女青曰此經功德能濟幽沈能解衆惡能消
枉橫能滅諸𠎝能除衆苦能解寃讎能滅非
禍能資福夀利益世界不可窮盡若有衆生
持誦此經福如巨海力濟無窮說周塵沙亦
不可盡汝等衆生但當勤心禮誦此經嚴備
香花種種供養生生之中獲福無量世世富
盛徳被存亡此經功徳善濟人天福報無極
而說頌曰
虚皇妙道　三界醫王　慈育天地　吐納隂陽
威制萬天　福被十方　群生父母　浩劫垂光
煥赫太虚　纎芥無藏　九幽得度　五苦清涼
生死法藥　㧞濟存亡　持誦此經　福夀無疆

太上太玄女青三元品誡㧞罪妙經卷中















太上太玄女青三元品誡㧞罪妙經卷下
太玄女青曰
下元三品水官乃洞元風澤之炁晨浩之精
下元三宮者一號暘谷洞源之宫一曰青華
之宫一曰寒夜之宫緫主九江水帝十二溪
女三河四海水府河源洞庭之内及水族魚
龍蛟蜄百精水獸鱗類之群濕居之屬及大
千世界之内十方國土之中一切善信男子
女人生死録籍年月分限報應之由其中官
屬亦緫九千萬衆又復下元左右中三府左
號清源右號寒夜中號清靈是兹三府緫計
四十二曹並統人間善惡生死罪福縁對考
限録籍之事衆等虔誠人各恭敬
　　　志心歸命
　　太玄女青　下元水明曹仙官
　　太玄女青　下元清水曹仙官
　　太玄女青　下元列火曹仙官
　　太玄女青　下元三明曹仙官
　　太玄女青　下元簡對曹仙官
　　太玄女青　下元水令曹仙官
　　太玄女青　下元明範曹仙官
　　太玄女青　下元洞源曹仙官
　　太玄女青　下元劫諒曹仙官
　　太玄女青　下元從水曹仙官
　　太玄女青　下元洞陽曹仙官
　　太玄女青　下元機會曹仙官
　　太玄女青　下元檢會曹仙官
　　太玄女青　下元龍廐曹仙官
　　太玄女青　下元明劫曹仙官
　　太玄女青　下元機齡曹仙官
　　太玄女青　下元水梵曹仙官
　　太玄女青　下元罪福曹仙官
　　太玄女青　下元簡會曹仙官
　　太玄女青　下元從炁曹仙官
　　太玄女青　下元攝靈曹仙官
　　太玄女青　下元召龍曹仙官
　　太玄女青　下元烈女曹仙官
　　太玄女青　下元開明曹仙官
　　太玄女青　下元度魂曹仙官
　　太玄女青　下元檢精曹仙官
　　太玄女青　下元清正曹仙官
　　太玄女青　下元九河曹仙官
　　太玄女青　下元北元曹仙官
　　太玄女青　下元考正曹仙官
　　太玄女青　下元九科曹仙官
　　太玄女青　下元四極曹仙官
　　太玄女青　下元幽夜曹仙官
　　太玄女青　下元長劫曹仙官
　　太玄女青　下元苦神曹仙官
　　太玄女青　下元三難曹仙官
　　太玄女青　下元五法曹仙官
　　太玄女青　下元萬諒曹仙官
　　太玄女青　下元不波曹仙官
　　太玄女青　下元無極曹仙官
　　太玄女青　下元毒刄曹仙官
　　太玄女青　下元長夜曹仙宮
右四十二曹太玄女青所置屬暘谷洞源左
右中三府風刀之考緫主九江三河四海水
府積夜死魂謫役年劫百鬼萬靈之事一切
應死之名十方世界之内一切善惡男子女
人功過簡對録籍之簿以致水中萬精蛟龍
谿谷水災大會開度劫數之期功過輕重之
事其宫皆五千萬里並風澤金剛之炁並治
諸水源江河淮濟水帝溟波長夜死魂鬼神
之事及諸人間一切善信男子女人功過罪
福簡録報應年限及諸罪對之魂作役之數
魚龍蛟精之類並俟三官考籍之日五帝集
聖之宵或甲子庚申之日或三會五臘之日
當開九幽之府考竅長夜之魂㧞度業滿之
靈分别人鬼之道是諸群動隨福受生隨業
受報如是大小劫會青黒二簡言上三天功
過罪福生死縁對應合生者言於左宫應合
仙者言於中宮應合死者言於右宫及水中
萬靈之事三品相承生死罪福功過輕重考
對年限各隨所造並悉書之又復十方世界
之内大千國土之中若有賢善學士及一切
衆生懴悔曠劫以來或曽嗔恚諸學弟子或
曽妄責賢善之人或懷毒性不能放生度死
或得富貴違忘師恩或遇諸天齋日不能回
心念善或曽嗔毀師資非理唱論或笑人敬
重玄元之道或勸人爲諸惡業之罪或禁人
作諸善念之事或快人過失或願彼勝事不
諧或去就背向聖道及以諸天星辰或汙穢
五嶽九江或奪諸善人所欲或恣橫求覔世
寳或說虚妄求脫衆生或認他人之功爲於
已作或妄動衆生使受危難或捕逐禽魚野
獸使不安全或恐嚇貧病使不快樂或輕凌
官長自恃功髙或論議曲直不當或妄言國
家衰盛或無智慧樂著小法妄生取捨或追
毀大道聖文及諸靈像或恣性遊遨無度或
登髙位不顧卑下或張羅網殺戮禽魚或破
人家業令彼流散或剥奪行人衣物或抑取
他財或受道之後拜禮鬼神或裸露身形對
於三寳或呵風罵雨不敬三光或恃勢力換
借不還或害物求榮貪饕無度或傲慢玄象
輕忽天尊或侵刻尊親欺瞞君長或勸人不
孝父母兄弟踈隔尊親或信用外道㓜術輕
毀玄元或無師訓授欺詐人神或衣食盈餘
不施貧病或盗竊經誡毀抹聖文或榮飾衣
装過有華麗或衣服不潔登於髙座或穢汙
師門不生恭敬或師友憂哀不生助念或棄
經慢法自作輕賤或逐豪貴不顧貧窮或師
有疾病不躬侍省或見病患不行慈救或岀
入道戸不能焚香或入仙堂返視語笑或有
齋請不爲三官遷功或自取富盛不念貧老
或家有疾怨道咎師或受信施不生慚鬼或
傳道法違背盟約不敬師資或三元之日不
謝五帝三官或十直之辰不生善念吾今爲
汝衆生示諸罪目頗同塵沙窮劫說之亦不
可盡汝等衆生欲滅如前之罪但當禮誦此
經持獻香花種種供養諸災自滅衆惡自消
世世生生福報無盡並係三官五帝三界四
司一切仙官考較無復差失汝等得道之士
及未得道者見在福中一切善惡衆生生死
縁對宿根功過輕重之目並皆列言三天宣
付五帝是期三元之日則有無極天尊十方
大聖三十二天帝主飛天神王髙上玉虚至
眞玉帝無極大道諸君丈人五老上帝東華
南極西靈北眞及諸飛天神仙眞人玉童玉
女長生司命司録司殺諸天日月星辰一切
衆眞莫不俱至若三界之内十方國土之中
或有善信男子女人能依三元謝過之法七
聖延生之儀焼諸名香幡花寳蓋種種鮮潔
供養諸天禮誦此經得福無量若有善信男
子女人讀誦此經則得三官舉善司命延生
度名青簿之中罪削北都之府而說讃曰
正一妙道　明威法王　蓋載天地　生化隂陽
龍漢應運　五大流芳　赤明顯號　九老垂祥
上皇末劫　神寳流光　慈育萬物　㧞濟存亡
九幽開度　五苦咸康　萬靈有頼　享福無疆
誦持供飬　禄算遐昌
爾時道君稽首而言曰臣聞至道玉帝常宣
正法示諸群品開大慈之化垂憐蒼生俾生
死俱濟幽顯得度當使法音流演廣濟諸天
億劫因縁終無斷絶正一妙道福被十方生
死䝉恩存亡咸荷
天尊言一切善信男子女人自從無始以來
元炁相續種種生成善惡禍福各由根本非
大非地亦非人焉正由心也心則神也形非
我有名非我留我所生者從虚元自然中來
結炁而成體也故我受形形亦非我形也寄
之爲形示之以相故得道之者無復有形也
一切衆生有諸患者爲有身矣有身則有百
惡生死隨形若能行心合眞道則並也身神
既備則爲眞人歸於無形而成道也無復患
也終不死也形不灰也終身歸其本也一切
衆生若乃身犯百惡當歷衆苦未可得還生
也此善惡之身各有縁對豈可咎於冥聖矣
諸天無極世界一切衆生汝等道民但當抄
冩此經散施轉讀此經功德不可思議上解
天災下濟長夜抄冩之福資益生生轉念之
功富貴無極
爾時諸天大衆三元九署五帝四司一切衆
眞稽首稱善自今以去若十方世界之内大
千國土之中或有水旱兵災國人傷死當於
國土北門或於清淨之地或於古壇淨室之
中建立道塲懸諸憣像大醮五星及二十八
宿三元仙官吾當使風雨順時兵災寧靜國
王有道天下太平人民豐樂若有衆生家多
疾病人口迍衰或呪詛侵凌或邪魔爲禍或
遭瘟疫或患風狂或運炁爲災或凶星降禍
則當嚴持家宇設像焚香禮誦此經諸災自
愈世世生生得福無量我等天衆常當擁護
諸善男女若有禮誦此經之處供設玄象之
家無災不解無禍不禳應願剋成百福咸臻
汝等衆生宜依教勑
爾時衆眞稽首奉行而說頌曰
正一法王　無爲教主　含隂吐陽　天地父母
九九化生　萬物宗祖　慧海淵澄　法源廣大
威制萬天　垂通三界　品彚荷恩　群動有頼
力濟無窮　存亡皆泰　盡沐玄功　㝠超罣礙

太上太玄女青三元品誡㧞罪妙經卷下







