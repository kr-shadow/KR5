#+TITLE: 三洞眾戒文--張萬福
#+DATE: 2016-06-11 12:26:49
#+SOURCE: github.com/kanripo/KR5a0179 master 6b26dc46                
三洞衆戒文序雨二
　　三洞弟子京太清觀道士張萬福編録
萬福伏按三洞諸經說戒多矣難以具詳學
道求真莫不先持齋戒故靈寳昇玄歩虚章
云皆從齋戒起累功結宿縁又太極左仙公
云學道不修齋戒亦徒勞山林矣由是詳之
夫戒者戒諸惡行防衆行之最若不持戒道
無由得然道經不師受則行之不神三洞科
儀備有條格而師資禀訓各據一門吳蜀京
都相承或異良以教戒須漸頓悟人有賢愚
設法隨機要存合道恐跼見之徒妄生疑惑
其傳授經法次第巳如三洞法目今又依經
籙出戒文附諸法次受法之日隨法轉授令
道士誦習防非止惡以制六情進品上仙逺
超三界自淺之深非無優劣從凡入聖各有
等差聊舉大綱庶通玄覺即始起心入道受
三歸戒籙生五戒八戒在俗男女無上十戒
新出家者初真戒正一弟子七十二戒男官
女官老君百八十戒清信弟子天尊十戒十
四持身品五千文金紐太清隂陽戒太上髙
玄法師二十七戒洞神三道要言五戒十三
戒七百二十戒門昇玄内教百二十九戒靈
寳初盟閉塞六情戒中盟智慧上品大戒大
盟三元百八十品戒上清智慧觀身二百大
戒凡受法各授法服宣示法服科戒簡授法
位乃授天尊要戒及勸戒三日後設齋謝恩
授三師名諱形狀居觀方所並具之于左
　右與所授經法同時書寫雖具在經中臨
　事披覽難見也











三洞衆戒文卷上(下同/卷)
　　　始起心入道三歸戒文(出太/玄部)
元始天尊吿太上大道君曰夫道寞而無也
動而有也布炁行神衆兆生也抱一含元虚
無空寂文應象成包真吐精禀識作狀廻黃
化青乗機赴㑹縁感物情吾故吿汝塞耳心
聽道者衆物祖首至無生神造化天地日月
山川流精散炁無所不之逺而莫極邇難得
窮大無不包細無不入經緯宇宙潤洽毛髮
守之清虚悟之神明淡泊不渝躁聒勿譁常
在不亡虚通無閡載劫詎易永世爲範可以
保神可以守身可以治國可以得仙道經師
者衆常通也抑惡舉善戒人天也身神命者
生妙寳也廻元轉化根聖真也身權假也精
構炁凝歸於虚寂神附託也道行生存歸於
常命自來也飲食呼吸歸於衆罪福縁對善
惡吉凶從之興群形生化變幻浮虚不可保
乆歸之於道經師若赤子歸母衆物依地不
可須㬰失戒天不用此道不能運行地不用
此道不能載植日月不用此道不能明照隂
陽不用此道不能生化鬼神不用此道不能
徹視君長不用此道不能治理道士不用此
道戒不能常在三道神妙長生可守太上大
道君稽首上白天尊曰願以此道教諸天人
於是燌百和寳香奏鈞天廣樂衆真散花諸
天齊到命諸男女伏受三歸依戒
第一戒者歸身太上無極大道
第二戒者歸神三十六部尊經
第三戒者歸命玄中大法師
天尊曰三歸戒者天地之樞紐神仙之根祗
發行之初門建心之元兆運炁啓靈𡨋真入
理包羅有象联形無外持之者天地神明慶
快心智耳目開張萬物敬畏六府和樂衆真
衛護群生父母長世不遺人神交泰
　　　弟子奉師科戒文
弟子别師經月皆冠帶執簡問訊不得白服
弟子别師經宿皆禮拜長跪還亦如之弟子
不得向師稱弟子言皆稱名弟子詣師不得
專輙而坐命坐方坐弟子不得喚師作道士
皆云家師弟子不得犯師名諱若人問不止
下聲荅之弟子不得唐突師左右皆有司察
之官弟子見師有過失當於深隱處長跪諌
之不得在人前言師是非醜鄙弟子與師言
不得髙聲大語弟子與師共室不得先卧在
後起弟子與師同食不得在師前食聽在前
止弟子問訊師皆當隨其所受髙下巾褐執
簡不得趣爾白服弟子隨師起居行止皆當
謙卑恭敬不得斯須無敬弟子事師師年少
弟子年髙弟子皆應恭敬譬如官長二千石
父母同等不得自恃高貴輕忽於師其關不
小具在明真科弟子與師同在席坐師若起
動行止弟子即須倚立不得安然端坐弟子
先未受法戒或炁類齊等或復耆年或是姓
從兄弟子孫後諸師受法皆須謙卑恭敬言
皆稱名不得比常弟子與師親服緦麻者皆
不得相爲師所以爾者受法皆證三曽七祖
父母來監臨子孫所受若違盟九祖受考殃
及受法之身弟子不得忿嫉責怒師主及懷
恨在心罪科具出明真經弟子詣師請道法
皆當冠帶執簡謙苦求請不得趣爾弟子與
師别經年月朔皆冠帶執簡禮三拜長跪問
訊訖復再拜合成五拜别亦如之明各識焉
弟子不得與師爭口忽忽哂意弟子事師皆
當恭敬不得傲慢無禮罰在明真經中宜各
慎之弟子不得與師爭竸功名無有推讓之
心弟子詣師當請問所受不得論及私鄙弟
子事師師若逺行還弟子皆當隨路逺近奉
迎不得端坐晏然待師至弟子與師同行不
得踐師影慎之弟子與師共在座不得受人
跪拜所以爾者座無二尊弟子不得隂行橫
勃忿闘師主弟子若出入及所營作每先諮
問於師不得自專弟子事師皆當恩愛信實
不得猶豫二心弟子不得𥨸盗發泄師器笈
中犯師禁戒科律得罪弟子不得背叛師主
慎之具在明真經文弟子與師同處不得洟
唾左右慎之弟子侍從師若值賔客弟子侍
䘙師左右不得髙抗大坐與凡俗無别皆入
不孝慎之弟子受師法業後玄德成就爲人
所宗皆當謙下存憶本師勿忘先恩也弟子
事師不得輙坐師牀席處所神司之禁也
　右弟子奉師科戒合三十六條



三洞衆戒文卷上















三洞衆戒文卷下
　三洞弟子京太淸觀道士張萬福編録
　　　靈寳初盟閉塞六情戒文
第一戒者目無廣瞻亂諸華色亡晴失明光
不朗徹
第二戒者耳無亂聽混於五音傷神敗正惡
聲啼吟
第三戒者鼻無廣嗅雜炁臭腥易有混濁形
不澄正
第四戒者口無貪味脂薫之屬濁注五神藏
府憤潰
第五戒者手無犯惡不𥨸人物貪利入巳禍
不自覺
第六戒者心無愛欲揺動五神傷精喪炁體
發迷荒
天尊言其六戒者身之大患來生男女雖受
人形而六情不純未見經教不聞法音形不
自覺沉迷罪門致令短促不竟天年長處惡
道甚可哀憐故說是戒開度天人善心信向
一意歸命尊奉聖教閉諸惡門則形入虚空
六通智慧六情恬夷神自寜也炁自和也精
自固也壽命長逺終不亡也
萬福曰六情者染罪之門喪身之源也所以
持戒先制六情六情恬夷神道歸也故學士
初入中乗先須閉塞六情然後漸階一道故
以爲次達者詳之矣
　　　三戒文
經曰凡學妙精玄變神化大道衆術當潔已
清齋誦習清戒洞曉義趣動靜通神勤行善
道謹宻妙事諦在功過勿生謬妄心識明定
戒業又全然後行道應心如口不能修此人
鬼亂壞滅已誤他爲道兼濟濟物安已慎勿
戯弄以道誇人又勿害他以利於己當持此
戒以制之也
第一戒者諦識因縁勿忘本逐末
第二戒者諦守少私勿利我損物
第三戒者諦習勤行勿混俗失真
　右三上戒上皇所行上帝所奉上士所修
　修行奉持全而不破三炁正神䧏與爲一
　身神又一一無二焉得道常存號曰太上
　不行此戒服佩符文勞而無驗非太上弟
　子也
　　　五戒文
經云帝昊英吿黄帝曰吾受太上老君衆經
要戒勤行之報得有今日法應流布勸化將
來不得閉塞杜絶後生子心精鍊方與長生
宜廣宣戒以成兼濟之功矣黄帝稽首再拜
奉㫖遵行
第一戒者目不貪五色誓止殺學長生
第二戒者耳不貪五音願聞善從無惑
第三戒者鼻不貪五炁用法香遣俗穢
第四戒者口不貪五味習胎息絶惡言
第五戒者身不貪五綵履勤勞以順道
　右五戒五老帝君各遣二十五神防護受
　持者身免脱災害延年壽命安國寧家救
　度一切受授之時依如三戒法三戒招玄
　元始三炁五戒延仁禮信義智五炁三五
　爲八周有遍無錬而精之洪纎畢備
　　　八戒文
太上曰凡諸戒律通應共行其間緩急繁簡
髙卑各有意義准儀玄元變化生數階漸相
成三五八九十百千萬雖隨縁所堪亦不可
越略知廻向正法修長生不死三五巳參宜
受八戒
第一星解五行備修五德
第二習五事不可無恒
第三平理八正行藏順時
第四明識五紀與炁同存
第五精審皇極上下相和
第六修三德期㑹三清
第七決定疑惑化僞爲真
第八考校徵驗消禍降福錬凡登聖無負三
尊
　右八戒持之必全犯破即謝首悔責躬改
　意革心堅防後失行之三年八方善神僉
　來擁護六年保免六極六極者凶禍短折
　常多疾若恒懷憂慮積苦貧乏形容醜惡
　尫弱無施也八年永享五福五福者長壽
　富貴康寜好德考終錬有入無自識宿命
　也九年神通超凡成聖矣
　　　三訣文
經曰志學之士才力未强多知爲敗怠墮致
殃善行教者照其所堪隨品稍㖟悱憤日新
且閉繁科示以要訣衆經諸法漸次修行功
德成就自然遍通通由要起要訣有三
一者曰因無始中來仍有識性性靈無滅死
苦尚存生樂無機關不識因者定不怨天不
尤人不咎物不慼身苦樂是甘無妄惑也
二者曰縁因循動靜内外取和不侵人益身
不䧟巳誤物損而無傷利而無害識本知末
無邪疑也
三者曰勤謹慎心口嚴勑身神聞聖㝷請受
教遵承增廣善縁斷絶惡因正見子精進無
退不違師自任不漫信浮隨不驕怠亂群不
苟執干衆不藏真出僞不有始無終也
　右乆憶此訣三度人濟巳三皇神吏自然
　見形爲之使役通達真靈錬凡成聖變麄
　爲精不知此三終不得道
　　　八敗文
經曰齋以齊整爲急急以齊整身心身心齊
整保無亂敗敗起多端大略有八
一者殺生自活二者盜他自供
三者滛欲爲快四者妄語誑人
五者醉酒恣意六者雜卧髙廣大床
七者競翫香油華飾八者躭著歌舞作唱
　右八者大人君子學聖真仙不爲此八事
　則八敗無從起八敗無起則八成自然立
　立則不失延年保命神通洞達思真行道
　明驗必速也
　　　三要文
天皇曰第一之要先求長生
第二之要當求藏形
第三之要當避世榮
　　　十三禁文
仙人曰夫欲延壽長生避諸禁忌如右
禁無施精命夭没禁無大食炁脉閉
禁無大飲膀胱急禁無大温消髓骨
禁無大寒傷肌肉禁無寒食生病結
禁無欬唾失肌汁禁無乆視令目䁾
禁無乆聴聰明閉禁無乆泣神悲慼
禁無卒呼驚魂魄禁無内念志恍惚
禁無恚怒神不樂
　　　七百二十門要戒律訣文
經曰七百二十門要戒律文諸天寳秘佩身
傳口不書經中若未過其師當服符取應見
神來降仍請受之凡人從无始中來有識在
心心識浮動迴易須史駟馬過隙比之遅也
雲間迅電亦非速也心之善惡反覆無常一
切諸急莫若心之疾也心之難持甚於虎豹
猴猿鹿馬皆易制也一切之中心難馭也善
能調御心者其唯上聖之人乎中下聖真恒
與心爭晝夜俯仰内省外觀常恐越逸損滅
心神神散不可追還身殞豈得重立立身不
殞養神不散長生神仙位登上聖要在清齋
齋各有品五情六欲縱横競興内外參差致
生迷亂背正向邪棄本逐末欺負幽明招考
沉淪九泉之府楚掠萬端解脱無期由於不
齋故也志學之士急務修齋齋直齊心守戒
爲主主以制心心定則生忘戒失主心亂則
死死中求生生求不死悉當清齋誦習行戒
情欲既多戒遂無量無量法門衆聖開設趣
引群生使之能入各有方所諸天不同時有
行藏歷世舛異大略不殊一切所共七百二
十門最爲妙勝持之全者入道究竟故能變
化七十四方九天各八八九七十二爰上及
下合七十四方不能持戒或持之不全各隨
階品變化不同變化不同則不免累患是故
上聖令持之矣一切含生皆有三五又有多
少愚智不同更相領攝抑揚相縁一識旣動
無端競興守一不可直指三五交互扶持三
炁流行八㑹相輔太一遊歷九宫相成一源
爲本九化爲末有本有末九一居宗宗本引
末末同還源源一應末末感旣動本應恒寂
寂應諸動動名外來外來曰動内住曰寂寂
動於半有異有同同動以救去異寂以濟來
來不驚寂去不勞動動而不勞不離寂也寂
而不驚不疑動也寂照明徹故無驚疑動以
徐生故無勞隔無勞隔者常合長生無驚疑
者長樂常住住無所住爲而無爲爲道之最
用本一焉分化成數八九迴旋相乗積門七
百二十也門者文也理也還也散逸應還還
修由文得門能入未歸源也本因麄多增縁
精少少多相傾𥙷續相渉識悟轉開見門稍
審長善勇猛詣𨶢速臻臻未速者經屚無央
大略變化捨故即新駭聽殊觀正在七百二
十門中積歷八九究錬畢竟七百二十共爲
一矣守一勿失行一難堅念念相仍不可暫
替暫替則邪干邪干則正翳正翳則門塞門
塞則見迷迷者䧟苦苦極思迴識神感發超
然醒悟更堅其念念念相續因積積乆一炁
浹身身神通徹八九朗然變化無窮由悟守
一守一須資唯戒爲急持之不虧邪不得入
邪不得入正炁相親親宻乆之自然混合與
道同真資戒果遂由戒入道故謂爲門精志
之儔諦從之耳萬福曰夫人心不一識有暗
明妙道無方神化難測心明則悟道神昩則
迷真而心以寂明神由動亂亂則失道明乃
會真故守正除邪則妄心不起背明向暗乃
惡念斯生善否非他諒自身造迷悟在巳亦
不由人是以大聖天尊弘慈化物善權方便
接引無遺廣設法門招提一切隨宜授藥衆
病消除普勸行人悉令持戒戒有多種大小
異門究竟歸根同成正道但三五六八漸頓
稍殊識悟既明終持一戒一戒者唯戒於心
不起他念也即此戒謂守一勿失念念相仍
是也學士當諦思行之矣



三洞衆戒文卷下(終)










