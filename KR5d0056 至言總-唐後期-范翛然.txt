#+TITLE: 至言總-唐後期-范翛然
#+DATE: 2018-05-12 10:22:03
#+SOURCE: github.com/kanripo/KR5d0056 master 8093bd21                
至言緫卷之一去一
　　　　會稽禹穴道士范翛然撰
　　　齋戒
夫入靜修眞要資齋戒檢口愼過其道漸階
南華眞經云顔回曰敢問其方仲尼曰齋吾
將語若顔回曰回家貧不飲酒不茹葷者數
月矣可以爲齋乎曰是祭祀之齋非心齋也
回曰敢問心齋仲尼曰唯道集虚虚者心齋
也又孔子問至道老子曰汝齋戒疏瀹而心
澡雪而精神掊擊而智夫道窅然難言哉將
爲汝言其崖略玄元皇帝聖紀云按諸經齋
法略有三種一者設齋以精德解愆二者節
食齋可以和神保壽斯謂祭之齋中士所行
也三者心齋論疏瀹其心除嗜慾也澡雪精
神去穢累也掊擊其智絶思慮也夫無思無
慮則專道無嗜无慾則樂道無累則合道既
心無二想故曰一志焉蓋上士所行也夫齋
者齊也齊整三業乃爲齊矣若空守節食既
深識未齊又唯存一志則口無貪味謂兹二
法表裏相資大誡經云夷心靜默專想不二
過中不味内外清虚是也孔子雖薄閑節食
未解調心故示齋法令其受道而末學之徒
孰能虚心一志哉夫鄙乎祭祀之教自謂得
心齋之理蓋嗊嗃怠慢之夫矣雖口談空寂
無解其自是自務也
　　　六種
第一上清齋有二法一絶群獨宴靜氣遺形
三清壇肅侣依太眞儀格
第二靈寳齋有六法一金籙齋救度國王二
黄籙齋救抜世祖三明眞齋懺悔九幽四三
元齋首謝違犯科戒五八節齋懺洗宿新之
過六自然齋爲百姓祈福
第三洞神齋精簡爲上絶塵期靈
第四太一齋以恭肅爲首
第五旨教齋以清素爲貴
第六涂炭齋以勤苦爲功
此諸齋自古及今登壇告盟啓誓玄聖或三
日七日九日十五日皆晝夜六時行道轉經
禮懺儀格甚重條列上清絶群獨宴靜氣遺
形心齋之外自餘皆是爲國王民人學眞道
士拔度先祖己躬謝過禳灾致福之齋此時
移代異不無詳略於靈寳齋中或爲半景之
齋既無宿請亦無言功唯只一時或兩時懺
悔亦不三時上香步虚禮經並闕或小小齋
中三禮嘆願隨時去取逐便制宜既非大集
心達而已三元品戒經云正月七月十月天
地水三官檢勾之日可修齋聖紀云正月七
日名舉遷賞上會齋七月七日名慶生中會
齋十月五日名建生下會齋此三會齋三官
考核功過依日齋戒呈章賞會可祈景福明
眞科云正月三月五月七月九月十一月一
歲六齋月能修齋上三天帝令太一使者除
人十苦八道秘言云正月三月四月六月七
月八月九月十月十一月此九眞齋月一日
十五日二十九日此月中三齋日正月一日
名天臘五月五日名地臘七月七日名道德
臘十月一日名民歲臘十二月臘日名王侯
臘此五臘日並宜修齋並祭祀先祖明眞科
云月一日初八日十四日十五日十八日二
十三日二十四日二十八日二十九日三十
日此爲十直齋日庚申甲子八節太一八神
下司察人過咎修齋太一歡悅庚申日人身
中三尸上天言人罪過本命日受法人身神
吏兵上天計人功過又甲子日半夜時甲戌
日黄昏時己上天星眞官下日甲申日晡時
甲午日曰中時已上地星眞官下日甲辰日
食時中寅日平旦時已上人星眞官下日其
日五嶽四瀆神君各依方位糾察善惡無不
上聞又丁卯日日出時丁丑日鷄鳴時己上
天皇眞官下日丁酉日日入時丁亥日人定
時已上地皇眞官下日丁未日日晡時丁己
日禺中時已上日人皇眞官下日其日修齋
五岳眞人各遺五神營衛記名仙籙三洞奉
道科云正旦爲獻壽齋初七日爲延神齋二
月八日爲芳春齋四月八日爲啓夏齋五月
五日爲續命齋六月六日爲清暑齋七月七
日爲迎秋齋八月一日爲逐邪齋九月九日
爲延算齋十月一日爲成福齋十一月十五
日爲啓福齋十二月臘日爲百福齋二十八
日爲迎新齋立春爲建善齋春分爲延福齋
立夏爲長善齋夏至爲朱明齋立秋爲遐齡
齋秋分爲謝罪齋立冬爲遵善齋冬至爲廣
慶齋如此等齋各具本經儀格故學道不修
齋戒徒勞山林矣夫齋者正以清虚恬靜謙
卑恭敬戰戰兢兢如履冰谷若對嚴君丹誠
謙苦必祈靈應檢勑内外無使喧雜行齋之
人特忌斬衰孝子新産婦人月信未斷及害
瘡疥諸廢疾等並不得升齋堂庭壇驅使如
願苦求預齋乞解過咎者任投詞爲其陳懺
悔謝不得雜壇堂宇應行法事等仍遷令别
坐兼忌六畜(蓋此等人穢觸眞靈賢/聖不降乃修齋無功也)
凡修齋主虔誠齋官整肅至如香燈不備亦
曰疏遺啓聖祈眞莫先於此香貴在沉水栴
檀依上清香珠丸合和不得用甲麝招眞致
靈務存精志如寒棲學眞道士修齋單貧不
可致者亦宜以少爲信無令頓闕若雜以乳
頭非道家所用也初登齋靜看焚香氣向東
南西北直上者五帝依向而至登眞隱訣云
香者天眞用兹以通感地衹緣斯以達言非
論齋潔祈念存思必燒香左右侍香金童必
爲招眞達意登眞隱訣云眞人攝日暉以通
照役月精以朗幽故然九光之微燈晃八方
之靜夜四極明科云立春春分然九燈於庭
立夏夏至然八燈立秋秋分然六燈立冬冬
至然五燈本命日十二燈自此陳乞謝過祈
恩用燈於庭法與修諸齋自有燈數於庭記
依訖四時向王唯本命向太歲叩齒二十四
通祝曰
高上太眞萬聖帝皇五帝四司總仙監眞今
日吉辰八節開陳陽罪陰考絶滅九陰於今
承此抜釋七玄免脫火鄉永離刀山三塗五
苦不累我身得同天地長保帝晨五願八會
靡不如言畢解巾叩頭百二十過當令額向
地而已勿令痛竟復巾仰天心念我身今日
上享天恩賜反形骸受生飛仙畢仰咽二十
四氣止如此三年宿愆並除身與眞同
初眞誡天眞言出家超俗皆宿有良契故能
獨抜常倫若愼終如始精至修煉當福七祖
慶流一門所謂九層之臺起於累土千里之
行始於足下乃至功成德就白日昇天故於
開度之時宜受初眞之戒其有十爾當而受
之
第一戒者不得陰賊密謀害物利己當行陰
德廣濟群生
第二戒者不得殺害含生以充滋味當行慈
惠以及昆蟲
第三戒者不得溼邪敗眞穢慢靈氣當守貞
操使无缺犯
第四戒者不得敗人成功離人骨肉當以道
助物令九族邕和
第五戒者不得讒毁賢良露才揚己當稱人
之善不自伐其功能
第六戒者不得飲酒過差食肉違禁當調和
氣性專務清虚
第七戒者不得貪求無厭積財不散當行節
儉惠卹貧窮
第八戒者不得交游非賢居處穢雜當慕勝
己棲集清虚
第九戒者不得不忠不孝不仁不信當盡節
君親推誠萬物
第十戒者不得輕忽言笑舉動非眞當持重
寡詞以道德爲務能保此十戒始終無虧則
天道佑之神明輔之欲求凶橫不可得也若
朝爲夕替泄慢正眞自貽其殃無怨咎於高
靈也凡初入道之子可不勗之
　　　朝眞
朝眞儀云每月一日十五日三元日中庚申
甲寅甲子八節三會本命等日並須朝禮若
與戊辰戊戌天父天母殺害日帝日殺同者
即不可爲之凡朝禮先一日以桃湯澡浴法
在解穢篇中並不得食葱韭蒜乳酪等至其
日更潔衣服執香爐至靜户叩齒三通微祝
曰守靜玉女四明功曹今欲朝禮願通達上
聞便開門先前右足至香案前置爐案上執
簡平立臨目叩齒三通存思玉童玉女在香
案上左右即長跪三捻香訖起平立又微僂
身發爐祝曰
太上玄元五靈老君當召功曹使者左右龍
虎君捧香使者三氣正神急上關啓三天太
上玄元道君臣今正爾燒香朝眞願得九天
正眞生氣降臣身中令臣所啓速達逕御
太清紫微宫至眞玄元大道君几前畢起存
心若至今闕前再拜訖又長跪叩齒二十四
通祝曰
正一盟威弟子某稽首歸身歸神歸命太清
玄元無極大道太上老君太上丈人天帝君
天帝丈人九老仙都君九氣丈人等百千萬
重道氣千二百官君太清玉陛下臣幸資宿
慶得奉道眞竊不自揆輒希長生誓以立功
改過修德乞願赦臣積生已來至於今日所
犯元惡重罪咸賜蕩除許臣自新補復前咎
令九祖父母幽魂苦爽皆下拔九幽上昇天
衢令臣修道克合誠請削除死籍注上玄籙
闔門之内共保元吉生成之惠實在於此(臣)
(某叩)頭便以簡即叩頭謹啓(若更有他事任)
(隨意言之但不得煩之矣)訖又再拜便於禮
處伏地以簡叩頭摶頰訖復爐祝曰
香官使者左右龍虎君捧香使者三氣正神
當令朝眞之所自然降金液丹玉芝英百靈
衆眞交會在香火前令臣修道克合至眞闔
門受福天下蒙恩仙童玉女侍衛香煙傳奏
所啓徑御
至眞帝前(燒香時勿反顧顧則誤眞氣置哀)
(應又勿令囂喧使至平明須了矣)
　　　解穢沐浴
夫神氣清虚眞靈所守身心混濁邪氣害人
入靜思眞要須清潔不履衆惡吉祥止焉道
士女冠受法己後特忌殗穢諸不宜者不在
履限玄都律曰民家殖污不過晦朔不得入
治哭亦三日穢三年之喪未滿百日並不得
書符奏章朝眞入靜違奪算一紀太極法師
曰道士女冠先無殗穢哭亦不殗唯須佩籙
着身被懸系臂出後香湯沐浴解殗穢三日
已後始得入靜三元品戒曰常以正月十五
七月十五十月十五平旦中夜沐浴東向以
杓回香湯左轉三十二過閉目思日光在左
目上月光在右目上五星纓絡五雲蓋體四
靈侍衛訖便叩齒三十二通祝曰
天澄氣清五色高明日月吐暉灌我身形神
津内澳香湯煉精光景洞曜煥照上清氣不
受塵五府納靈罪滅三徒禍消九冥惡根斷
絶福慶自生今日大願一切告盟身受開度
升入帝庭畢仰咽三十二通止便洗沐畢冠
帶衣服又叩齒十二通祝曰
五濁以清八景以明今日受煉罪滅福生長
與五帝齊眞上靈便出户入室依法行道夫
每經一殖皆須沐浴修眞致靈特宜清淨不
則多病侍經眞官計人罪過沐浴香湯用竹
葉桃枝柏葉蘭香分内水中煮十數沸布囊
濾之去滓加五香用之最精解穢夫殗忌臨
屍産婦喪家齋食産家三日並滿月食之喪
車靈堂見六畜生産抱嬰兒胎穢哭不得言
死亡事及不祥事午前忌之不得見血肉死
禽獸寢卧櫛髮飲食便曲並不得向北便曲
不得視三光餐十二辰肉魚臊五辛並忌言
婦人有經通不得近亦不得與同房户寢卧
並造醮食及近道場如夢泄亦須解穢若見
死屍喪車速存火從己心中直下往燒之赫
然死柩喪車並爲灰燼便想烈風吹之又閉
日内視令火自焚舉體潔白見穢氣消滅即
解矣又存一眞官頭戴籙中九鳳眞官口中
含水噴灑穢亦消解又朱書解穢符書時三
叩齒穢合明天帝日閉氣書之置水中以刀
子左攪水三匝想見北斗星存水中咒曰
百殗之鬼速走萬里不走斬死西方白童子
急急如律令則含水噴灑穢氣都散歲除日
勿得浴元日勿得沐尋常五日一浴十日一
沐(皆用桃竹)

至言緫卷之一









至言緫卷之二去二
　　　　會稽禹穴道士范翛然撰
　　　養生
嚴君平老子指歸曰游心於虚靜結志於微
妙委慮於無欲歸計於不爲故能違生延命
與道爲友神農經曰食草者壯健多力食肉
者勇悍輕疾食谷者智慧聰明食石者肥澤
不老謂煉(五石者也)食芝者延年不死食元
炁者地不能埋天不能殺是故食良藥與天
相畢日月列導中經地不滅孔子家語曰食
水者善浮水而耐寒(謂因水而食也)食土者
無心而不息(蚯蚓之)類食木者多力不治熊
(象駱駝之類也準南子曰多力而拂之戾戾)
(不治之類也)食桑者有緒而蛾(蠶是也)食氣
者神明而壽(仙人是也)食穀者智慧而夭人
(是也)不食者不死而神(直任喘息而無思慮)
傳曰雜食者百病妖邪所鍾焉所食愈少心
愈開年愈益所食愈多心愈塞年愈損矣道
機經曰人生而命有長短者非自然也皆由
將身不謹飲食過差淫泆無度忤逆陰陽魂
神不守精竭命衰而病萌生故不能終其壽
也老子謂文子曰理身者太上養形神清意
平百節皆寧養生之本也肥肌膚充肚腹開
嗜慾養生之末也人能養其本者節寢處適
飲食和喜怒便動靜内在己者得而邪炁無
由入飾其外者傷其内扶其情者害其神見
其文者蔽其眞故羽翼美者傷其骸骨枝葉
茂者害其根荄是以靜漠恬淡所以養生也
和愉虚無所以據德也外不亂内即性得其
宜靜不動和即神得其安其謂養生以經世
抱德以經年可謂體道焉玄妙内篇老子曰
木炁至則骨節强土炁至則肌膚充金炁至
則齒爪嚴火炁至則五體温水炁至則潤澤
豐風炁至則氣息流通旋行體中風炁退則
氣息逝水炁退則潤澤竭火炁退則温暖歇
金炁退則齒弱土炁退則肌膚虚木炁退則
骨節弊勤導炁養性以保六合者也老子西
昇經曰僞道養形眞道養神眞神通道能亡
能存神能飛形並能移山形爲灰土其何識
焉又曰人愛人不如愛身愛身不如愛神愛
神不如舍神舍神不如守身守身長乆長存
也故神生於形形成於神形不得神不能自
生神不得形不能自成形神合同更相生更
相成神常愛人人不愛神故絶聖棄智歸元
爲也又曰聖人常安與天地俱安而鬼神通
衆人皆安而所不安矣蓋天道惡盈滿補虚
空毁强盛益衰弱損思慮歸童蒙塞邪智聖
人之樸也是以天下上孝可謂養母常愛其
母身可長乆河圖帝視萌曰侮天地者凶順
天時者吉春夏樂山高處秋冬居卑深藏吉
利多福壽老無窮洛書寳予命曰古人治病
之方和以醴泉潤以炁藥不辛不苦甘甜多
味常能服之津流五藏繫在心肺終身無患
小有經曰少思少念少欲少事少語少笑少
愁少樂少喜少怒少好少惡行此十二少養
生之都契也多思則神殆多念則志散多欲
則損智多事則形疲多語則炁爭多笑則傷
藏多愁則心懾多樂則意溢多喜則妄錯昏
亂多怒即百脉不定多好即專迷不治多惡
即憔悴無歡此十二多不除喪生之本也唯
無多者幾近眞人矣大有經曰或疑者云始
同超於无物終受炁於陰陽載形魄於天地
資生長於食息而有愚有智有强有弱有壽
有夭天耶人耶解者曰形生愚智天也强弱
壽夭人也天道自然人道自己始於胎炁充
實生而乳哺有餘長而滋味不足壯而聲色
有節者强而壽始而胎炁虚耗生而乳哺不
足長而滋味有餘壯而聲色自放者弱而夭
生長而合足加之以道養年未可量也太史
公司馬談曰夫神者生之本形者生之具也
神大用則竭形大勞則弊神形騷動欲與天
地長久非所聞也故人所以生者神也神所
託者形也神離則死死者不可復生離者不
可復返故聖人重之夫養生之道有都領大
歸未能動而曲會但思與之俗反與俗反則
暗勝徹獲過半之功矣有心之徒可不察歟
青牛道士封君達曰其養性之法即可施用
其大略體欲常勞食欲常少勞無過極少无
過虚去肥膿節鹹酸靜思慮損喜怒除馳逐
愼房室春夏施瀉秋冬閉藏則可幾於道矣
潁川胡昭字孔明曰常人不得无欲又復不
得無事但當和心約念靖身損物先去亂神
犯性者此嗇神之一術黄帝中經曰夫禀五
常之炁有靖有躁剛柔之性不可易也靖者
不可令躁躁者不可令靖靖者躁者各有其
性違之則失其分恣之則害其生故靖之弊
在不開通躁之弊在不精密治生之道愼其
性因其分使抑引隨宜損益以漸則各得適
矣然靖者壽躁者夭靖而不能養减壽躁而
能養延年然靖易御躁難將盡愼養之宜者
靖亦可養躁亦可養也髮者血之窮也齒者
骨之窮也爪者筋之窮也千過梳頭髮不白
朝夕啄齒齒不齲爪不數截筋不替中經曰
語笑欲令至少不欲令聲高當虚心下炁與
人不競若過語笑損肺傷腎精神不定(言語)
(過多則肺傷口燥笑過多則腎轉腰痛此其)
(效驗者也)射獵捕搏喜而大笑者絶藏炁或
有即惡者設令當時未覺一二年後發病良
醫所不能治夫五穀充肌體而不能益壽百
藥療疾延年而不能切口切口充肌者俗人
所珍若延年者道之所寳素問黄帝問岐伯
曰余聞上古之人春秋皆及度百歲而動作
不衰(血氣而壯)今時之人年半百而動作皆
衰者時世異耶人將失之耶岐伯曰上古之
人其知道者法於陰陽和於術數(房中交接)
之法也飲食有節超居有度不妄作勞故能
形與神俱而盡終其天年年度百歲今時之
人不然也以酒爲漿以妄爲常醉以入房以
欲竭其精以耗散其眞不知持滿不時御神
務快其心逆於生樂超居无節故度半百而
衰也黄帝曰余聞上古聖人論理人形别藏
府正絡脉經合遇六合各從其經炁穴所發
各有處所各有分部逆順各有條理四時陰
陽盡有經紀外内之應皆有表裏其信然乎
岐伯曰夫上古聖人之數也下皆爲之虚邪
賊風避之有時恬淡虚無其心眞炁從之精
神内守病安從來是以其心閑安而不懼形
勞而不倦炁順欲從皆得所願故美其食任
其服樂其俗高下相慕故曰其民朴是以嗜
欲不能勞其目溼邪不能惑其心賢愚不能
懼於物故合於道數故能年度百歲而動作
不衰者以德全而不危也黄帝箴經曰願聞
邪溼泮衍之道奈何岐伯曰邪從外襲内而
來有定舍也反淫於藏與營衛俱行而與魂
魄飛揚使人卧不得安而夢炁淫於府則有
餘於外不足於内炁淫於藏則有餘於内不
足於外陰炁盛則夢涉大水而恐懼陽炁盛
則夢涉炎火而燔焫陰陽俱盛則夢相救上
盛則夢飛下盛則夢墮甚飽則夢與甚飢則
夢取肝盛則夢怒肺盛則夢恐怕飛揚心炁
盛則夢喜笑恐畏脾炁盛則夢歌樂體重而
不舉腎炁盛則夢腰脊兩不屬厥炁客於心
則夢見山丘爝火厥炁客於肺則夢見飛揚
見金鐵之炁奇物厥炁客於肝夢見山林樹
木厥炁客於脾則夢見丘陵大澤壞屋風雨
厥炁客於腎則夢見臨淵没於水中厥炁客
於膀胱則夢見行厥炁客於胃則夢見飲食
厥炁客於大腸則夢見田野厥炁客於小腸
則夢則聚邑街衢厥炁客於膽則夢見鬥訟
自刳厥炁客於陰則夢見接内厥炁客於頂
則夢斬首厥炁客於跡則夢見行走而不前
及居深地穽中厥炁客於股肱則夢禮節拜
跪厥炁客於胞則夢見溲便黄帝曰春三月
此謂發陳天地俱生萬物以榮夜卧早起廣
步於庭被發緩形以使志生生而勿殺與而
勿奪賞而勿罰此春炁之應也養生之道也
逆之則傷於肝夏爲寒爲變奉長者少夏三
月此謂蕃秀天地炁交萬物華實夜卧早超
無厭於日使志无怒使英成秀使炁得泄若
所愛在外此夏炁之應也長養之道也逆之
則傷心秋爲痎瘧則奉收者少冬至重病秋
三月此謂容平天炁以急地炁以明早卧早
起與鷄俱興使志安寧以緩利形收斂神炁
使秋炁平無外其志使肺炁清此秋炁之應
也養收之道也逆之傷肺冬爲餐泄則奉藏
者少冬三月此謂閉藏水冰地坼無擾乎陽
早卧晩起必待日光使志若伏若匪若有私
意若己有得去寒就温無泄皮膚無使炁極
奪此冬炁之應養藏之道也逆之則傷腎春
爲痿厥則奉生者少是以聖人順之故身无
其疾萬物不失生炁不竭逆春炁則少陽不
生而肝炁内變逆夏炁則太陽不長心炁内
洞逆秋炁則太陽不收而肺炁焦滿逆冬炁
則少陰不藏而腎炁濁沉夫四時陰陽者萬
物之根炁也是以聖人春夏養陽秋冬藏陰
以順其根故與萬物沉浮於生長之門肝色
青宜食鹹大豆豕肉栗皆鹹也心色赤宜食
酸麻犬肉李皆酸也肺色白宜食甘稻米牛
肉棗皆甘也脾色黄宜食苦麥羊肉杏皆苦
也腎色黑宜食辛黄黍鷄肉桃皆辛也辛散
酸收甘緩苦堅鹹濡凡毒藥攻邪五穀爲養
五果爲助五畜爲益炁味合而服之精炁長
益此五味者辛甘苦鹹酸各有所利或散或
收或緩或堅或濡此四時五藏所病五味所
宜也乆視傷血乆卧傷炁乆立傷骨久行傷
筋乆坐傷肉是謂五勞所傷也凡貴脱勢者
雖不中邪精神内傷身必死亡非妖禍外至
(直由冰炭内結則傷崩中嘔血而亡者也)始
富後貧雖不傷邪皮焦屈筋委辟内爲率貧
(富之於人利害猶輕於權勢故疾疴止於形)
骸而已矣夫養性者欲使習以成性性自爲
善不習而無不利也性既自善而外病皆悉
不生禍亂不作此養性之大經也善養性者
則治未病之病故養性者不但餌藥食霞其
在於五常俱全百行周備雖絶藥餌足以遐
年德行不充縱玉酒金丹未能延年壽故老
子曰陸行不畏虎兕者此則道德之祐也豈
假服餌而祈遐年哉聖人所以和藥者以救
無行之人也故不悟過者抱病歷年而不修
一行纏疴没齒終无悔心此其所以岐和長
游彭附永歸良有以也嵇康曰養生有五難
名利不去爲一難喜怒不除爲二難聲色不
去爲三難滋味不絶爲四難神慮精散爲五
難五者不徙雖心希難老口誦至言咀嚼英
華呼吸太陽不能回其操不免夭其年五者
无於胸中則信順日濟道德日全不祈禱而
有神不求壽而延年此亦養生之大經也然
或有服膺仁義無甚奉之累者抑亦亞乎岐
伯曰人年四十而養陰炁自半也起居衰矣
年五十體重耳目不聦明年六十陰委炁大衰
九竅不利下虚上實涕泣俱出故曰知之則
强不知之則老故曰同出而異名智者察其
同愚者察其異愚者不足智者有餘則耳目
聰明身體輕强年老須壯壯者益理是以聖
人爲無爲事無事樂恬淡虚无之境縱欲快
志得虚無之守故壽命無窮與天地終始此
聖人之理身也眞人曰雖當服餌而不知養
性之術亦難以長生也養性之道不欲飽食
便卧及終日乆坐皆損壽也欲少勞但莫大
疲及强所不堪耳人食畢當行步躊躇有所
循爲快也故流水不腐户樞不蠹其勞動故
也人不可夜食食畢但當行步計使十數里
往來飽食即卧生百病不消散乆成積聚食
少而數不欲頓多難消也常欲令如飽中飢
飢中飽善養性者先飢乃食先渴後飲食畢
當行行畢使人以粉摩腹上數百遍易消大
益人令人能食无病暮卧當閉口口開即失
炁邪入卧欲屈膝側卧不欲如屍愼之夫欲
快意任懷自謂達識知命不泥異正極情肆
力不營持乆者聞此言雖風之過耳電之經
目不足喻也雖身枯於流連之中炁絶於綺
紈之間而甘心焉亦安可告之以養性哉匪
唯不納反謂妖訛也而望彼信之所謂明鏡
給於矇瞽絲竹娛於聾夫者也抱朴子曰一
人之身一國之象也胸腹之位猶宫室也四
肢之列猶郊境也骨節之分猶百官也神猶
君也血猶臣也炁猶民也故能理民則能治
國也夫愛其民所以安其國愛其炁以全其
身民散國亡炁竭則形死死者不可生也亡
者不可存也是以至人消未起之患治未病
之疾醫之於无事之前不追之既逝之後民
難養而易危炁難清而易濁故審威德所以
保杜稷割嗜慾所以固血炁然後眞一存焉
三七守焉百害却焉年壽延焉人年五十至
於一百美藥勿離手善言勿離口亂想勿經
心恒以深心至誠恭敬於物愼勿詐善以悅
於人道基經云枕高則肝縮枕下則肺騫以
四寸爲平枕席令軟其息乃長道林品及觀
門經行炁枕高二寸半太清經下卷神枕法
云五月五日若七月七日取山林柏爲枕長
一尺二寸高四寸空中容一斗二升令廣三
寸五分柏心赤者爲蓋厚四分蓋上爲三行
每行四十孔凡百二十孔孔容一黍粟乃取
藥内中用之也
　　芎窮　當歸　白芷　辛夷　杜衡
　　山蘇　藁本　木蘭　肉蓯蓉
　　柏實　薏苡人　蘼蕪　款冬花
　　白鮮　秦椒　桂心　乾薑　飛廉
　　防風　人參　桔梗　白斂　荆實
　　蜀椒
右二十四味以應二十四氣又加八毒藥以
應八風
　　爲頭　附子　藜蘆　皂莢　芮草
　　礜石　半夏　細辛
右共合三十二味皆㕮咀以毒藥居草香下
按次滿枕中爲布囊以衣枕枕之百日筋骨
勁强面有光一年身盡香四年白髮黑落齒
生常别作一章囊卧起輒盛覆之勿令炁泄
年易新藥令三十二種藥令得一斗二升者
一種轉取屑三合七圭八撮五分之四也且
藥有體重虚實又應作稱兩率取之今按大
散家品藥云术十兩六銖得一升四合乾薑
三兩二十銖得五合桂心三兩十四銖得五
合防風二兩四銖得四合桔梗二雨九銖得
四合人參一兩二十銖得三合黄苓十七銖
得一合細辛一兩二十一銖得三合附子十
九銖得一合茯苓十八銖得一合譽石一兩
六銖得一合牡蠣十六銖得一合此並諸藥
之舊率合應分等枕藥先各各依式量之也
至言緫卷之二










至言緫卷之三去三
　　　　會稽禹穴道士范翛然撰
　　　禁忌
王珉山人養生方論云病由口入節宣方也
生勞敗靜養道性也酸鹹以時禮醫具也補
瀉以性草經明也性調乎食命延乎藥斷可
識也兩蓼害筋蒜韮傷血生葷損氣葱臊炙
神理生之明戒也白蒿苄音下苗地黄苗也
惡實牛蒡苜蓿四物濟身之要也退與不退
寡之於思慮進與不進在秉之常志
凡一切五辛皆害於藥力又薰人神氣
凡桃李芸臺蒜韮等不宜丈夫亦宜少食漸
斷
凡人年四十己下不宜全食補丸散爲陰氣
尚未足陽氣尚盛之故也特宜愼之就補中
有延緩和通者可矣酉後不飲食若冬月夜
長及性熱少食温軟物食訖揺動令消不爾
成脚氣入春宜晚脱綿衣令人傷寒霍亂不
消食頭痛衝熱汗出不宜洗身漱口令人五
藏乾少津液卧不用著燈及被覆頭面兼不
用開口冬夏不用枕冷物鐵石等令人眼暗
抱朴子曰或問所謂傷之者色慾之間乎答
曰亦何獨斯哉然長生之要其在房中之道
上士知之可以延年除病其次不以自伐若
年尚少壯而知還陰丹以補腦採七液於長
谷者不能服藥物不失三百歲但不得仙耳
不知其術者古人方之於冰坯之拒盛湯羽
苞之中蓄火者也且又才所以不逮而困思
之傷也力所以不勝而强舉之傷也深憂重
恚傷也悲哀憔悴傷也喜樂過差傷也汲汲
所欲傷也戚戚所憂傷也乆談言笑傷也寢
息失時傷也挽弓引弩傷也沉醉嘔吐傷也
飽食即卧傷也跳走喘乏傷也歡呼哭泣傷
也陰陽不交傷也積陽至盡至盡則亡非道
也是以養性之方唾不遠行不疾步耳不極
聽目不極視坐不至疲卧不至懻(懻居致反)
(冀强也直也)先寒而衣先熱而解不欲極飢
而食不欲渴而飲食不過多凡食過多即結
積聚飲過多則成痰癖不欲甚勞不欲甚逸
不欲甚流汗不欲多唾不欲奔車走馬不欲
極目遠望不欲多啖生冷不欲飲酒當風卧
不欲數沐浴不欲廣志遠求不欲規造異巧
冬不欲極温夏不欲極凉不欲露星下不欲
卧中見扇大寒大熱大風大露皆不欲冒之
五味不欲偏多故酸多則傷脾苦多則傷肺
辛多即傷肝鹹多則傷心甘多則傷腎此五
行自然之理凡言傷者亦不便覺謂乆則損
壽耳是以善攝生者卧起有四時之早晚興
居而有至和之常制筋骨有偃仰之方杜閑
邪有吞吐之術流行榮衛有補瀉之法節宣
勞逸有與奪之要忍怒以養陰氣抑喜以養
陽氣然後先將草木以救虧缺服金丹以定
不窮養性之道盡於此矣黄帝曰一日之忌
夜莫飽食一月之忌暮莫大醉一歲之忌暮
莫遠行終身之忌暮莫燃燭行房勿得起恨
於常以息怨仇一切温食及酒漿臨上看不
見物影者勿食成卒病若已食腹脹者急以
藥下之諸熱食鹹物竟不得飲食冷水酢漿
水令失聲也酒可以和諸藥物服氣辟穀兼
先有宿疾應下藥所須飲三二盞可通暢傷
多則暢極醉有腐腸爛脾潰髓蒸筋之毒傷
損壽命五情昏亂特宜忌之穎川韓融字元
長曰酒者五穀之華味之至也亦能益人亦
能損人若服散藥過飽滿失飢虚犯風寒觸
霧露者節其分劑而飲之宣消邪氣却風禦
寒藥之效驗莫過於酒血脉養性者所宜愼
也又酒令人假健醒時所以不欲不能醉皆
强爲之積習轉久升量轉多酒熱不腹爲用
體氣漸弱精神昏亂害性喪生之所由也
凡人不得北首而卧卧之勿留燈令魂魄六
神不安多愁恐亦不可北向吃食北向尿北
向乆坐思惟不祥超勿北向唾駡犯魁罡神
勿北向冠帶勿怒目視日月光令人失明
凡大汗勿脱衣得偏風半身不遂
凡熱食汗出勿盪風發疰頭痛令人目泄饒
卧睡勿歌不祥起卧勿大語損氣力卧時頭
邊勿安爐火火氣蒸人目赤及鼻乾目暗冬
日温足凍腦春秋足腦俱凍此聖人之常道
旦起勿嗔恚旦下牀勿叱呼勿惡言勿舉足
向火對竈駡詈勿咨嗟吁奈何聲此名請禍
特忌之勿堅膝坐而交臂膝上勿令髮覆面
皆不祥清日一聞諸善事聞惡事即於所來
方唾之吉惡夢旦不用説以含水向東方噴
之云惡夢着草木好夢成寳玉即無咎矣
凡上牀先脱左足履或遠行乗車馬不用回
顧則神去人凡一切翾飛蠧動不可故殺傷
損至於龜蛇此二物有靈異於他族或誤殺
他有靈者或陰精害人深宜愼愼勿陰霧中
遠行也
凡行來坐卧常存北斗魁罡星在人頭上所
向皆吉
勿食父母兄弟及自身本命等肉令人魂魄
飛揚家出不孝悌子息
凡旦起著衣誤翻著者云吉利便著無苦也
衣有光當三振之云殃去殃去則無害
勿塞井及水溝瀆令人目盲向午後陰氣起
不可沐髮令人心虚饒汗多夢頭風也
諸應渡溪水溪中先有沙虱水弩者勿在水
中浴欲渡時待驢馬渡後而渡有射公者射
人影即死先以物打水水弩即發發後急渡
無妨
夫山有爲土出泉者不可乆居常食作癭病
人不得喜發卒瘡
諸山有孔曾採銅寳者唯三月九月可餘月
山閉氣入者卒死老子養生經曰人飲食愼
勿伏食凶熱食勿令汗液流入食中傷人食
冷物令齒痛食熱物令灼唇食畢當摩腹二
三百下以來除去百病水銀不得近牙齒發
齗腫善落齒
礬石不生入藥食之中破人心肝
凡服仙藥常向本命服畢勿道死喪事凶事
犯傷胎神徒服無益也服神藥勿北向亥子
日勿服藥沈義口訣云道士結頭理髮及飲
食施爲履屐枕褥皆勿令非道者見而干犯
之陳安世口訣云服食藥物不欲食蒜及石
榴子猪肉犬肉黄石公口訣云桂不可日日
嚼之損骨壞筋空腹不用見臭尸尸氣入脾
令舌上生白膜起口常臭宜飲少酒見之稍
可終不如不見觸寒來寒未解食熱食成刺
風飽食竟沐髮作頭風
凡銅器蓋食汗出入食中發惡瘡内疸熱食
岀勿洗面失顔色及面無光又如蟲行飲水
勿急咽乆成氣病及水瘕瘕者癥也飽食竟
勿即卧乆作氣病令背痛傷飢卒飽乆成心
瘕及癖飽食走馬久成心瘕飲水大走傷心
乆成心疢飽食大走成炁大渴氣不行大飽
氣不藏勿食生肉脹胃大食傷膀胱及百脉
閉塞冷食傷腸熱食傷胃
酸蜜勿食多令人泄下向水漿不見影勿食
桃李味酸多食令人熱杏酸多食傷筋骨損
人壽命
梨味苦令人寒中痎金瘡及産婦勿食櫻桃
蒲桃味甘治腸間水調中利小便作酒長飲
之佳
苽者一名水芝生利水道生果作病者其莖
蒂煑汁下除之亦吐
薤味辛利病人除寒熱搗之塗金瘡去水氣
夫一切葷物並傷氣不可食至於薤雖輩不
同五辛例甚温中補骨宜久食令人利中損
陰氣傷筋
穬麥味甘除熱
芹味辛除腎邪氣乆食令人寒中
大麥味酸食之令人多熱無夷味辛除邪乆
食調五藏殺長蟲
小麥味甘下熱除腸熱也
稻米味甘令人多熱宜久食作青精䭀飯食
之延年長生而不死仙人青飯歌云南山有
木字俠叔(俠叔南燭草名)常能服之玉女逐
田中有草名爲煙能令口香益玉泉何不爲
之日月遄爲煙即稻中爲香米也可作䭀飯
虚而受色也
大豆令人身重多熱
蔓菁一名蘿菔味苦利五藏輕身益氣又王
山人養生方論云蘿菔消食下痰癖甚宜人
生熟俱善
冬苽下脚氣
胡苽蓼子冬苽醋鹹芥己上並傷筋下藥動
風
萵苣令人寒中傷骨水節變人黑髮成白
蘭香胡荽芸臺並損人斜蒿蔓菁葅食之平
葵夏不可食冬月乾者熱發時煮蘿菔齏下
之甚利大小腸通滯氣以冬月澀熱人喫一
頓無妨常食則損故經曰十日一葵羹焉
甘菊温堪食與丹石不相宜
苟杞堪吃發丹石少食温乆微寒
好椒常食中食之甚好明目黑髮
安平崔寔字子眞四民月令曰五月是仲夏
月也至日也陰陽爭血氣散先後日至各五
日寢别内外是月止聲色也陰氣入藏腹中
寒不能化膩先後日至日各十日無滋味少
食肥膿距立秋無食煑餅及水溲餅南陽張
衡字平子曰冬至陽氣歸内中熱物入胃易
消化夏至陰氣潜内物入脾難消化距四時
不欲食迎節之物所謂不時傷性損年穎川
陳紀字元方曰百病橫生年命橫天多由飲
食之患過於聲色聲色可絶之逾年飲食不
可廢之一日爲益亦大爲惡且切審滋味百
品或氣勢相代觸其禁忌便成疹毒緩者積
而疹急者交而暴至於飲酒啖棗令人昏悶
此甚驗也高平王熙字叔食曰食不欲雜雜
則有相犯者當時或無灾患積久爲人作疾
又夏至迄秋分節食肥膩餅臛之屬此物與
酒水苽果相妨當時不必皆病入秋節變陽
消陰寒氣總至輒多諸暴卒病厲由於涉夏
取冷太過飲食不節故也而惑者以病至之
日便謂是受病之始不知其所由來者漸矣

至言總卷之三












至言緫卷之四去四
　　　　會稽禹穴道士范翛然撰
　　運氣
混元之氣自無而生有有曰太極是生雨儀
兩儀既分四象昭晰陰陽變化萬物生焉然
後形質成立而愚智不同生靈之涯短長區
别蓋因受納元和清濁損益也世人多不能
順時和氣理藏安神信其老衰任其亡滅甘
爲壽命之限良可悲哉夫身之有氣若川之
有水水能覆舟亦能載舟氣能生身亦能滅
身運深厚之水則能載非常之舟積深厚之
氣則能持非常之命水積深厚必成泉源氣
積深厚必達精田精田者神明也神存則身
立神去則身亡故須積運氣力存養精神長
生之道也老子西昇經曰身之虚而萬物至
心之無而和氣歸故善養身者藏身於身而
不出藏人於人而不見故君子之治也必先
死於國既死不亡其國盛也民不敢散更復
充也若能知常施行返衆人歡樂用生生也
動而失之壽命竭也夫天下大物甚綿綿冥
冥混沌不可知知之者去之欲之者離之近
之者遠之是以聖人非託於天下非托於鬼
神亦非託於萬物常以虚爲身亦以無爲心
此兩者同謂之無身之身无心之心可謂守
神守神玄通是謂道同黄老經玄示曰天地
施化與物無窮人道施化形神消亡轉神施
化精竭故衰形本生於精精生於神不以精
施故能與天合德不以神化故能與道同域
又曰道者氣之率氣者體之充善充者遂其
志惡充者喪其形故行氣之法少食自節動
其形和其氣因輕而上之勿過失突復而還
之其狀若煙正體正形心意專一固守中外
上下俱閑神周形骸滌暢四溢修守關元滿
而且實因而推之衆邪自出老子曰食氣咽
精受明玄經生道要妙出幽入冥上固雲門
下固靈根如雲無足如水無根元氣混沌變
化太清審而握之乆乆自靈知之甚易行之
甚難矣夫修生之人德以形爲車道以氣爲
馬魂以精爲根魄以目爲户形動德散氣越
道叛精消魂損目動魂亂是以聖人靜形閉
氣畜精愛視道德虚凝魂魄堅固守形一神
萬道乃成就道變化臨危不懼子能修之得
道大要夫生不再來故道之以氣也保氣得
道則長生神者精也寳精則神明神明則長
生氣行之則爲道也精存之則爲寳也行氣
一名煉氣一名長息法正偃卧握固漱口咽
之三咽行氣鼻但内氣口但出氣徐縮鼻引
之莫極滿極滿則難還初爲氣之時入五息
己一息可吐之也每口吐氣欲止轉一吐之
乃復鼻納之不爾或令人咳逆欲行氣先安
其身和其氣無與息爭若不和且止和乃爲
之當守之勿倦氣至形安鼻息和則氣來至
自覺形熱則汗出且勿起安養務欲乆乆則
三蟲自去意相分明也常夜鷄鳴祝曰
東方青牙服食青牙飲以朝華三咽止
南方朱丹服食朱丹飲以丹池三咽止
中央戊己昂昂服食精氣飲以醴泉三咽止
西方明石服食明石飲以靈液三咽止
北方玄滋服食玄滋飲以玉飴三咽止如此
三十日蟲皆死正神正氣自安定伏尸不復
還心中子自仙矣老子玉曆中經曰養生之
術絶俗事約歸清淨養元氣和精蓄神還返
生審欲修道守自然愼無導引勞爾形辟穀
不食餓子精六甲陰陽勿擾傾心狂意亂神
去形枯骨獨立歸黄泉靜處冥室養爾神精
熟思之道自然其三一之篇乃元氣之祖酌
自然之和其要在於抱一而無離矣漢武帝
内傳西王母謂帝曰太上眞經所謂行益易
之道益者益精易者易形能益能易名上仙
籍不益不易不離死厄行益易者謂常思靈
寳靈者神也寳者精也子但愛精握固閉氣
吞液氣化爲血血化爲骨行之不倦神精充
溢爲之一年則易氣二年則易血三年則易
脉四年則易筋五年則易骨六年則易皮七
年則易貌八年則易髮九年則易形易形則
變化變化則道成道成則位爲仙人吐納六
氣口中甘香飲食靈芝存得其味則自然輕
舉矣凡人爲之亦得延年山人廖庠服氣訣
曰凡學服氣先二時齋食燒香左右經二七
日减一食每了良久即安坐閉氣息慮凝神
若不用心刻意徒勞服氣終無益也凡言閉
氣者外氣不入内氣不出是於其中間自便
調息無令煩悶稍覺悶熱以口微微噓出口
中氣也日乆月深氣如雲行氣既行矣亦自
長乆從此宜令斷穀服氣之法臨時口訣所
言閉氣靜慮然後鼓口咽氣以飽爲度也不
愈再宿眞氣便行更無飢渴若自看經方必
有疑誤耳先須入精思定門不然者縱得氣
皆濁而不精也若氣與心俱煉一得眞氣永
不失也設使在官理據都無所妨神情不撓
信益清虚如覺四體羸弱即吃一頓美食補
之明日即止服餌如初常須作意忌鹹酸之
物大蒜等餘淡味任吃仍不得多也每飲酒
無令極醉鍾乳雲母等分胡麻地黄枸杞麥
門冬茯苓黄精諸藥煎酥蜜棗栗俱可助氣
也縱不俱備但常得一味藥食即無虚損也
夫眞氣入口便不覺飢其初學之人未得要
妙以不飢故成即欲斷穀頓絶麻麥乃不知
速受風虚竟無所成却招諸疾也每食飽良
乆即閉氣飢即服氣行住坐卧不妨修習事
須腹中常有藥食時時飲少許藥酒以助氣
也所謂年月未足飢肉常疏若勤著功夫四
五年間穀精方盡氣精漸凝乆乆眞氣自成
若願住人間自知道氣成就容顔不衰志願
兼廣與俗有緣者長年在人寰物不能損也
遇食便吃無妨也不食尤清虚若速求昇仙
必歸名山修行道業永絶攀緣不過十年白
日輕舉昇仙之日使夫時人知見無涉暗行
之議可謂眞仙矣夫金漿玉液並口中唾名
曰華池漱而作之非求所致亦名曰自然金
液玉泉也語曰煉氣成眞識能通神胎息守
一與天相畢還丹胎息延年無極穀氣實而
腹虚胎氣虚而腹實然初服氣之人語不高
聲恐傷和氣三年之外精氣不少用動無妨
若陽道輒起慾想便生未可近房室且須正
卧冥日閉氣嗒喪萬物須臾精氣流布悉遍
骨髓及血脉毛髮以來此賢聖至人忍力成
就能行此法也然房中之術學道先須知此
爲要既此漏身必資陰陽之事安可不知耳
恣色想慾動或於夢寢中失精若能時時行
之還却補腦即能制得夢邪魅及冷熱蓄滯
及諸漏泄也故南華篇云聖人貴精是其義
也又晦朔卧未起即閉氣使氣通流猶如江
河不暫停擁擁則病生常須作意閉精氣煉
訖即咽氣液三五度補之直至昇仙之日行
氣方伏故老子曰上士聞道勤而行之斯之
謂矣夫行氣百日以來腸猶有糞宜作湯餅
吃半碗不足更加但勿極飽勿向厠中先拳
兩手當腹四邊挼捺之乃閉氣良久宿糞自
下每日吃藥食及胡麻麵常依前法下之去
腸中積聚也常含棗核取津液數數吞之其
唾亦永不弃之所謂涕唾爲上精上精不脫
下精不泄自得長生然睹一切色相常須抑
挫身心無令慾情輒起如覺起即作意安神
定志若能行心遍定睹相不起是謂得道者
當思氣時氣清心湛不求輕舉而得飛仙不
求成道而道自然也證學者尋此理無以徒
行哉卧取氣者微息兩股仍動兩足指鈎下
乍急乍緩便縱四體凝神寂慮一如前法以
送氣雖言送氣不必使心心寂氣融其理自
妙氣行之際形相顯如急有病處及諸毒所
損須微弩腸握固閉氣作意長息以心服而
攻其病處良久即愈不能爲患也每平明未
起即於被底熱摩手熨面動目神光挽耳及
兩鬢鬢前後髮際直至頂上以來總須將手
拔之使血脉通流能止白髮也若氣煉息長
習爲内息爲内息者氣不由於玄牝也口嘗
不可入氣若鼻出入俱順也口入氣者名爲
逆氣極損人愼勿令氣從口入也若四體煩
擁五藏不調閉煉訖即須導引按摩噓呵了
即須飲少藥酒排風於是息慮坐良久任性
所適夫學道服氣之人未得精妙不得妄傳
受人彼此俱損矣殃及先亡耳故亦先殞本
壽況乃便求長生爾每朝先叩齒吐故納新
二七徧然始閉氣服氣也旦夕氣法曰每日
(旦旦夕者陰陽轉换之時凡旦五更初暖氣)
(至名曰陽息而陰消暮日入後冷氣常出天)
(地日月山川河海人六畜草木一切萬物體)
(中代謝往來無一時休息然一進一退如晝)
(夜之更迭如海水之朝夕天地消息之道也)
(矣)展兩手於膝上徐捺支節口吐濁氣鼻引
清氣(凡吐者去故氣亦名死氣納者取新氣)
(亦名生氣故老子經曰玄牝之門天地之根)
(綿綿若存用之不勤言口是天地之門可以)
(出納陰陽死生之事云云)良久徐徐乃以手
拓上拓下拓前拓後(瞋目張口叩齒摩眼押)
(頭抜耳抜髮戾腰咳嗽發揚震動也矣)雙作
隻作反手爲之然後掣手足仰展數九十而
(止抑下也)徐徐定心精思内觀想見空中太
和元氣下入毛髮之際漸漸入頂如雨暗雲
行入山川間而入皮肉至骨腦漸漸下入腹
中四支五藏皆受其潤如水深入地若徹則
覺腹中有聲汨汩然意專存思不得散亂斯
須元氣達於氣海轉達涌泉若徹則覺身體
振動兩脚踡屈亦令牀有聲拉拉然則若一
通兩通乃止日别得三通則覺身體滑澤面
色光瑩膚毛潤悅耳目精明令人美食力徤
百病皆去年五十歲長存不忘得滿千通則
仙道不遠調氣治病法曰夫調氣治病乃至
大患調氣百日眉鬢便生余病不足言也凡
言調氣之法夜半後日中前則名生氣可調
服之日中後半夜前名爲死氣不可調服之
調氣之時仰卧牀席厚軟枕高下共身平舒
手展脚兩手握固去身四五寸兩脚相去四
五分引氣從鼻入至足即止有力更取乆住
氣悶從口細細吐出之盡還從鼻細細引入
出氣一准前法若患寒熱及卒患癰腫不問
日中夜後患未發前一食間即如調未差來
日更調之若患心冷病氣即呼出之肝病氣
噓出之肺病氣呬出之腎病氣吹出之脾病
氣嘻出之鷄鳴七十二平旦六十三日出五
十四食時四十五巳時三十六陶眞人握中
訣服三氣法常以旦旦向日臨日存青氣白
氣赤氣各如綫從日下來直入口中挹之九
十過自飽便止此當一吸一咽令三氣入臟
腑分明流貫徹數畢氣歇云此童初府範監
幼冲所受高元眞君太素内景之法事鮮而
易驗鄭元明服氣之法氣者長生之術也不
患於無益患不能行施於俗之士則始矣苟
能行之容彭之壽可捨而取之也故禽蟲之
蟄藏不食而自全者蓋用此道夫欲有意必
俟其人游心於淡合氣於漠少私寡欲去智
離形六體未足存其形萬物安得干其慮克
意在位從而修行然後熊經鳥伸龜息鶴變
視松喬之儔蔑如也故序其法列之於後訣
云初服氣偃卧閉口鼓腮令氣滿口即咽咽
之法作意蹙向後吞之猶如食入喉有三通
津液入腎中一道氣入腹胃中一道氣從五
臟中出若上熱下冷即先服暖氣暖氣者以
口蹙氣春夏宜服冷氣初仰卧服便之後無
問行住坐卧咽鼓腮之時齒須開氣即下若
牙齒相著氣不下唯宜審之凡服氣五更食
盡消則爲之至食時乃忘飢忘飢即是得力
得力之後覺飢即服亦無時節若覺得力即
决定莫食初覺體氣稍虚以酒茶蜜杏子湯
及鼓汁等任情量多少以助氣氣勢秋冬要
暖服勿令過熱春夏冷飲無妨服氣至七日
或五日即有三數行痢勿怪之或有沫或無
沫少頃赤色不須怪七日之後氣漸通徹方
得體氣安穩七日己前終有少弱爲氣未通
也七日己後覺調和加服氣耳不必更須喫
物七日内陽動此量通之候勿怪也服氣常
莫使腹中欠若欠不相續即恐力弱如服氣
過多即令人噫上噫下欲泄亦非事耳凡服
氣至三日以來愼不用吃食及果子之屬欲
得湯水而己若吃諸物相兼氣即不行後亦
無成矣爲腹中泄穢故耳凡服氣氣入腹中
或上欲噫下欲泄皆須抑遏之無令出若不
能禁止隨泄隨添計數添之亦以意運令散
之初服氣必須心意坦然無疑勿畏不得懼
若有懼氣即難行必須欣樂自不羨一切然
日勝一日歡快無極凡初服氣未成不得過
勞乏即損氣仍時時步少地令氣脉勾調也
夫以精於此道决在丹誠無不得者也夫服
氣之人先令内無攀緣心與道契然服之諸
病盡愈覺四體不和適存氣令向病處攻之
當自除耳通成之後永無疾病體中輕徤行
及走馬氣力甚强不殊吃食行日至二三百
里或云服氣入觸穢即損此亦謬矣但清虚
自守不觸穢惡爲佳耳又服氣十日訣云一
日之道朝飽暮飢謂未能頓斷食者以朝飽
暮飢也一月之道不失盛衰(謂論其盛衰者)
(述房中意若保息其精則骨髓滿滿則盛盛)
(則長生貪欲即其精盡精盡則骨枯骨枯則)
(衰死)一歲之道夏瘦冬(肥謂其和氣之長短)
(節度喻若胎息以成腹似嬰兒在母胎中無)
(出無入自然肥悅也)百歲之道節穀食棗(言)
(其未能頓斷食故以藥物食之棗能益氣所)
(以食之也)千歲之道孤男無女(謂保其精絶)
(其淫色永保長生之道孤男也)凡服氣之法
呼吸咽之三百六十咽積數以滿十益佳即
不飢也半夜後九九鷄鳴八八日出六六食
時(五五)禺中(四四)平旦七七此在第三凡此
六服應節二十四氣春秋冬夏四時氣皆備
矣服氣法須正偃卧散髮兩脚相去一尺五
寸雨臂各五寸瞑目合口徐以鼻内氣啄齒
蹴舌潄醴泉咽之滿二三咽止須臾復爲九
咽爲成訖竟瞑目咒曰
飲食醴液百病除索以養五神保藏魂魄無
離己身常在玄宅長生乆視壽蔽金石位爲
眞一太一奉籍上名天君昭然明白
至言總卷之四

















至言緫卷之五去五
　　　　會稽禹穴道士范翛然撰
　　　補導
夫學道之人皆閑安少事不明補導何以資
生是以知六籍娛神乃至人之役性彈棋騁
妙寔王公之替勞今撰彭老正經一十二首
用去衆病以
俟津涯
　　　老子按摩法
兩手相叉相沓共按陛左右同兩手如挽五
石力弓左右同兩手作拳向前築虚三五度

兩手如拓石法左右同大坐斜身偏欹如排
山狀左右同雨手據地縮身曲脊向上三舉
以手反槌背左右同大坐申脚三用相當手
反掣手向後左右同立地反覆三舉起立以
脚踏前後左右同大坐申脚用相當手勾所
申脚著膝上以手按之左右同雨手捺䏶左
右同捩身二十遍兩手捺䏶左右同抽脅二
十徧
雨手抱頭左右抽腰二十徧
左右抛頭二十徧
一手挽頭一手拓膝三折左右同
兩脚拓頭三舉之
一手拓膝一手拓頭從下至上三過左右同
兩手舉頭向下三頓之
兩手相叉反著心上三過曲腕築助挽肘左
右亦三過
反手著膝手挽肘覆手著膝上挽肘左右三
過
舒手挽項三過左右捩身前後三過
摸肩從上至下便三遍左右同
外振手三遍又内振手三徧
兩手相叉反覆攪各七徧
兩手相叉頭上過左右申脅十徧
兩手拳反背上屈脊上下三遍(屈者/指也)指訣云
導引則氣宣氣宣則神暢内形於外所以無
應無方自導引過一月後百病並除百日不
輟眉鬢生於靜室中燒香不散亂然後爲也
一兩手相捉紐捩如洗手法注云左手爲天
右手爲地天地和合鼓動生化則六府開通
百神歸附
二兩手淺相叉翻向外覆向胸三過注云天
地交泰化生萬象反覆其道自内形外所以
神同通暢合德而不困也
三兩手相重共按陛上徐徐捩身左右同注
云萬物祖乎天人祖乎氣陰陽交泰則流通
所以覆手向胸捩身徐轉歸本之義於焉在
兹
四以拳却去此則開胸左右同注云日月卷
舒順時息慮爲靈府開則通神也
五雨手抱頭宛轉陛左右同注云上黄庭與
下丹田通也
六兩手拒地回頭反顧如虎視左右同注云
拓地户營日虎視則生神通脉節宣元氣是
也
七兩手急相叉以脚踏手中左右同注云踏
手中者取其中和之義和暢骨節之神明歟
然則人法天以成形氣與道以合體天有六
氣以造達萬物人有六府以度一身動靜適
宜用不過極是以天道左轉日月右回鼓之
以風雷通之以山澤節宣不應蓄則病生邪
氣外侵妄病内擁夭折之理與清淨之性交
喪矣是以君子黄中通理順時變通安則閑
居以存神用則習妙以布氣反窮天理胎息
下元身不病則形神安道養適則妙物應可
以飛行自在與太虚齊其終始者也
　　　功過
夫功過者謂濟生度死自我惠彼者也列紀
經曰夫學道之人欲得廣行陰德慈向萬物
救人艱危度人厄難輕財重道施惠布德不
吝寳賄投之窮地啓誓眞聖虚心跪請也本
願經云學昇仙之道當立三十善功故曰功
滿三千白日昇仙者也洞神經曰夫人有十
善者必生福子二十善神明護己三十善辟
除惡鬼四十善人不枉死五十善一身無罪
六十善道君自存七十善得與五嶽相連八
十善脱名太山九十善必爲神仙百善必昇
九天翛然曰此可謂自少及老積行累功無
有分毫缺犯純白之人耳若延三千善功則
未當之一毛之正矣太虚眞人曰飯百凡人
不如飯一善人飯千善人不如飯一學道者
老子曰道者百行當備故也千善者當若怠
墮雖有九百九十九善不滿中爲利動皆被
折過遂失前功若治身關念守戒不廢乃得
度世太上科云令教可三過爲一勤(勤謂心)
(常濟物孜孜不倦也)勸化三户爲一功(功謂)
(三户舉家敬信道法長幼孝慈也)濟施路窮
孤寡三人爲一勤愛推讓財帛有嗔不爭滿
三爲一勤凡如此等以類求之元君曰夫一
切含氣未有無欲者欲雖無數大略有六一
曰五色二曰五音三曰五味四曰五香五曰
五柔六曰五達達者皆能辨明悉如無礙次
能忘之乃保長生以此理身身必成眞理家
家和理郷郷豐乃至天下其德乃普是知求
生必先行善三業清淨則萬善備矣人有一
善則心定體安十善則氣力强壯二十善則
無諸疾病三十善則所求皆得四十善則昌
熾富樂五十善則子孫繁息六十善則遭厄
得過七十善則天神護之八十善則得地之
利九十善則尊賢顯榮一百善則寳瑞降二
百善則後代名布三百善則後代大富四百
善則後代清貴五百善則後代壽長六百善
則後代貴孝七百善則後代智慧八百善則
後代道德九百善則後代賢聖一千善則後
代神眞二千善則身爲衆人師聖眞仙靈將
吏三千善則爲國師聖眞仙曹局四千善則
爲天下師聖眞仙主統五千善則爲鬼靈師
聖眞仙魁師六千善則爲神明師聖眞仙卿
大夫七千善則爲諸天師聖眞仙卿公八千
善則爲三千師聖眞仙皇帝九千善則爲元
始五帝君一萬善則爲太上玉皇帝元君曰
萬善之甚在於三業三業十善生萬名也以
類相從明者自照矣凡行善益算行惡奪算
賞善罰惡各有職司報應之理毫毛無失自
覺有善與上相應彌加精進勿犯前功則計
日而仙也故上士學眞無倦過謂己躬不謹
動違科禁者也以此將前功而補後過兹獲
延齡若以過而能改善莫大矣玄都律曰人
身中常有神隨時上天曹白人善惡人滿百
二十過爲一病病者令人多凶少利百八十
過爲一耗耗者六畜不蕃一百九十過爲一
漏漏者善致疾病五百三十過爲一凶凶者
破胎傷子七百二十過爲一吹吹者無男多
女九百二十過爲一殃殃者喑啞聾盲千八
十過爲一禍禍者暴夭死亡千二百過爲一
殘殘者出逆亂之人千二百六十過爲一咎
咎者絶嗣無子侄千四百過爲一基基者殃
流於五世千六百二十過爲一謫謫者斷無
後嗣千八百過爲一患患者主爲奴婢千九
百八十過爲一橫橫者出顛病狂癡二千一
百七十過爲一暴暴者家出兵刃逆死二千
三百四十過爲一虐虐者家出反逆父子兄
弟自相攻伐二千五百二十過爲一曾曾者
家出死肥惡病二千七百過爲一害害者家
出男覡女巫二千八百過爲一灾灾者家出
骨肉中内亂淫悖二千九百二十過爲一暴
暴者家出癃殘三千四十過爲一變變者家
出訟獄死門户誅族三千四百二十過爲一
悻悻者家出都市乞丐人既死骸骨棄捐三
千六百過却爲一病病者滿定應死者也妙
眞經云罪莫大於淫禍莫大於貪咎莫大於
惜此三者禍之車小則危身大則殘家天下
有富貴者三貴莫大於無罪樂莫大於無憂
富莫大於知足知足爲足天遺之禄足不知
止害乃及己失之而憂得之而喜夫有排門
之禁必有折關之咎身死名滅歸流子孫事
大以德不以慢於人也故易曰積善之家必
有餘慶積不善之家必有餘殃元眞曰夫重
長生寳貴一身身及家鄉至於天下爲子盡
孝爲臣盡忠爲上盡慈爲下盡順色味調和
音聲不滯怡神和志與道合眞也若眞藏一
身獨願長生乆住無爲逃避上下不營忠孝
不存兼濟背善乖道自是失德縱令棄吾我
之歡忘色味之適即同枯木死灰復何足貴
乎夫道所貴在適而無累和而常通永劫無
窮濟度一切此之長生乃可爲重又長生難
得得由忠孝仁義立者生自然長無此德者
獨守山林木石爲偶徒自喪生或先罪未釋
今又無功遂失人道深可悲乎以能習善生
樂常存運之涉惡死苦無極是以上士勤精
勇猛積善舍惡永乆長生號爲眞人天地有
壞眞人無毁超出三界之上逍遥三清之中
常善救物故無棄物人能學之必得成眞人
有一惡則心勞體煩十惡則血氣虚盈二十
惡則恒多疾病三十惡所求不得四十惡則
轗軻衰耗五十惡則絶無子孫六十惡則數
得非禍七十惡則鬼物害人八十惡則水火
燔漂九十惡則貧窮賤困一百惡則刑獄凶
怪二百惡則後世無名三百惡則後代道路
乞活四百惡則後代爲奴婢五百惡則後代
殘夭六百惡則後代不孝七百惡則後代癡
狂八百惡則後代癲愚九百惡則後代破家
一千惡則後代妖逆二千惡則身充兵厮三
千惡則六病孤窮四千惡則惡病流徙五千
惡則爲五獄鬼六千惡則爲二十八獄囚七
千惡則爲諸方地獄徒八千惡則入寒冰地
獄九千惡則爲入邊底地獄一萬惡則墮薜
荔獄夫萬惡之基特由三業一一相生至千
萬惡墮薜荔獄永無原期眇眇延康無由解
脫不可言哉夫人覺己有惡急宜改之則去
道近矣如有魔物亂人當即清潔夕夕悔過
自咎自責乃可矣老子稽首曰當朂之焉裴
君傳支子三元八節謝過法
(立春日日中時太極眞君會諸仙人於太極)
(宫刻玉簡記仙名也立夏日日中時五帝會)
(諸仙人於紫微宫見四眞人論其求道者之)
(功罪)夏至日日中(時五嶽諸眞人詣黄老於)
(黄房雲庭山會諸仙官於日中定天下神圖)
(靈藥之事也秋分日日中時上皇天帝君登)
(廣寒上清虚宅太空之朗丹微紫臺長綿玉)
(樓群眞集於太微之觀上開九天之門詣九)
(天之眞皇中要太上三老君北極諸眞人及)
(八海神下命五岳名山諸仙者靈尊萬萬並)
(會於陽寥之殿共集議天下萬人罪福記欲)
(學道求仙者之勤解疏記功過日月行善惡)
(刑罰之科生死之簿必隨所屬條列又地上)
(乗奸吏部境諸官並糾奏所在道士之功過)
(及萬民有罪應死生者根源條列副命之司)
(命書乎皇録罪福纖芥列於丹誠之籍伏匿)
(之犯惡陰德之細功無不一二鏤引而察之)
(焉也)立冬日日中時(衆眞仙方諸宫詣東海)
(青童君定衆仙論金書内字)
右其日日中夜半當出中庭若於淨室北向
脫巾再拜長跪上啓
太上北極天尊大帝君密自陳立身以來有
罪多少伏乞得原赦從今日改往修來之言
言必使誓於丹心盟於天地不敢復犯萬惡
之行畢乃云所願
太上皇帝削某罪名移書三官使神仙之録
某厠玉扎長生久視通達諸靈畢又叩頭四
下再拜而還深自克責並存念三元中神令
上啓
太上助己自陳求恩赦也(又云八節之日衆)
(仙極會天命衆眞皆當畢集對未節一日萬)
(靈詣關節日日中尊卑入謁節後一日罪福)
(分别三日三夕大事乃畢子其愼罪務爲功)
(德名可上眞列編太極又云秋分日日最重)
(於七節此日謝罪罪必得除而不可更犯十)
(過天地弗赦不可復改若未離人則或恐涉)
(咎者宜便秋分日誓改之辭必須肅然自淨)
(乃可)爾君子曰誰人無過過而不改者是謂
過(矣唯秋分衆聖並會謝過之後不可再犯)
(也)


至言緫卷之五















