#+TITLE: 華陽陶隱居內傳--賈嵩
#+DATE: 2018-05-12 10:21:40
#+SOURCE: github.com/kanripo/KR5a0312 master e242933b                
華陽陶隱居傳序翔二
　　　　薜　蘿　孺　子　賈　嵩　撰
或曰貞白先生在梁書高士傳今而爲傳何
謂梁書云陶君諱弘景字通明丹陽秣陵人
也母夢兩天人手執香鑪云云齊高作相引
爲諸王侍讀雖在朱門不交外物永明十年
脱朝服掛神虎門上表辭禄詔許之公卿送
之征虜亭供帳甚盛咸云江東以來未有斯
事於是歷名山尋詑仙藥每經澗谷必坐卧
其間特愛松風庭院皆植及梁武即位書問
不絶月常信數時人謂爲山中宰相大同二
年卒時年八十五顔色不變屈伸如常云云
今具此傳於注者蓋明其簡略也此又兼鄭
暐史隽陶傳同録於此曰梁書之傳先生猶
史記之述老氏也其叙事頗删略俾仙聖行
業不得昭著而紛綸其間韓非與老子同傳
論之者多矣而梁書列先生在沈麟阮孝緒
范元琰馬之間矣夫先生識洞古今事炳山
世神棲寂泊精騖玄樞定三品以黜浮僞分
五域以鏡區貫著隱訣以析綱目述眞誥以
旌降㖟激揚隱微之外馳騁清虚之際乃玄
中之董狐道家之尼父也況發揮墳典游泳
百家窮天地星辰之文究陰陽龜筮之術至
於鯨死彗出麟鬭月蝕銅山崩而鐘鐸響蠶
珥絲而商絃絶龍吟雲起虎嘯風生此性理
冥濛僉謂之感先生商榷其微非感非應夫
然將叔向子産京房郭璞擬先生以爲博乎
齊永明十年謝詹事瀹自吴興聞先生棄官
隱華陽乃於道中作傳謝詹事作傳云先生
諱弘景丹陽人也幼標異操聽明多識五經
子史皆悉詳究善書得古今法在人間便有
乘雲御龍之志不肯婚官以資營未立且薄
游下位爲宜都王侍讀雖處朱門恒獨居一
室罕接外物書夜尋寫研集奇奧二十餘年
稍就服食殆通幽洞微其事多祕於是業用
漸進乃拂衣止於茅山焉觀其神儀明秀眄
睞有光形細長項耳間矯睞顯然異衆矣謝
傳訖此此傳並梁書彌爲脱略吾不解謝瀹
既聞先生隱山甚懷嗟賞乃忻然道中作傳
所宜詳究功行而卒然如此也陶翊乃云王
右軍作許先生傳者正如此也傳疏略不用
陶翊乃作本起録至齊末遂已亦事多遺闕
翊先生猶子也本超録乃粗似詳究而患文
氣太卑叙述繁雜自云今此未便爲傳且撰
行業以備遺失耳不知何縁至永元元年遂
絶也其後潘泉文復踵其作泉文先生門人
也自云陶翊本起録訖於齊末從此已後二
十餘年並未有題記謹且隨年載録後撰傳
人自更詳述始天監元年至七年夏四月于
時先生改名氏潜訪遐嶽天監七年夏四月
先生改名南遊其事具於傳中旁無知覺於
是泉文又絶筆於此嗚呼前二傳既太簡謂
梁書及謝詹事所作傳門人編録復無條貫
俾君子辟世之道清眞養翮之跡其幾乎磨
滅歟乃於登眞隱訣及眞誥泰清經先生文
集揣摩事迹作三卷焉




華陽陶隱居内傳卷上
　　　　薜　蘿　孺　子　賈　嵩　撰
先生諱弘景字通明丹陽秣陵人也
　本起録云宅在白楊巷
其命氏自帝堯帝堯治冀州世居平陽西漢
丞相青翟東漢司空敦皆赫然有名論董卓
燒雒陽十三世祖超始渡江是爲丹陽人七
世祖濬仕吴爲鎮南將軍
　本起録云即交州刺史璜之弟也
封句容侯吴滅入北永嘉之亂南遷
　本起録云世祖濬第三子也
永嘉中爲東海王越司馬領屯兵隨王出許
昌因敗仍復過江爲大將軍王敦參軍敦乃
啓分屬籍晩乃起爲車騎丞相參軍不就高
祖眦清拔尚氣不肯仕曾祖興公爲郡功曹
　本起録云多才藝頗營産殖郡功曹察孝
　廉除廣晋縣
祖隆長七尺五寸笑姿表善藥術以拯救爲
勞從宋武帝破姚泓有功封晋安原豐侯
　本起録云顔峻就求宅以益寺弗與因辭
　官見讚削爵徒廣州後稍遷新會郡
父貞寳字國重爲江東名人由南臺侍御史
作江夏孝昌相
　本起録云亦善騎射解藥術博渉子史美
　風儀與簫思話王釗劉秉友善元徽四年
　冬銜使虜庭通鄰國之好作游歷記并詩
初先生母郝夫人
　本起録云夫人東海人諱智湛及終有異
　焉
夢青龍自懷而出拏空東上
　本起録云有青龍忽從身出直東向上昇
　天梁書云夢兩天人手執香鑪來至其所
　已而有娠與此頗異本起録是先生猶子
　翊所作其究詳事理豈漏於史官乎
逐視之無尾明日謂人曰當生非凡男然必
無後或對曰無乃爲仙乎
　本起録云既覺密語周旋必當生男兒應
　出非凡也
以宋孝建三年四月三十日夜半先生誕焉
　本起録云歳丙申日甲戌此年閏五月明
　旦便是夏至
誥旦母沐浴體忘微苦乃起先生始生無驚
啼始坐殊警惠五六歲時酷愛學書雖戲弄
羅前唯執筆硯八九歲時讀書千餘卷頗善
屬文讀葛稚川神仙傳見淮南八公事
　本起録云鄉親鞠氏舍得葛洪神仙傳弟
　六一卷
夜抱卷與寢乃曰攀青雲白日其何云遠繇
是躭重信悟窅然有方外之志矣神表孤邁
膚色晳澤每出路人輒聚觀咸曰陶郎是玉
京中落仙乃執羽扇以自障蔽雖冬月不除
年十一作王昊博士
　本起録云昊是司徒長史釗之子
作昊對答書啓如老成人十五自南州還
　本起録云先生年十三父隨吏部尚書劉
　秉之淮南十五歸都寓憩中外徐胄舍
作尋山誌
　其誌云云具集中
先生既冠而不肯婚
　先生澡潔去嗜慾蓋一生全不邇於聲色
　也
且曰吾欲蕭條其魂也長七尺二寸疏眉長
額右肩有紫誌如錢
　按金闕後聖列紀青童君云此皆仙相也
右股有數十黑子闌干如斗形不樂葷羶唯
進青䭀飯
　清虚眞人傳内有方以南燭爲主蓋上仙
　所服餌也
酷愛松聲居必手植常嫌讀書未滿萬卷乃
以内書兼之於是少出州府辟召皆不起初
父與劉秉友善秉爲丹陽尹其子俣少知名
酷好文學先生復與之遊出則共載食乃同
味于時宋氏失德蒼梧王遇害
　宋書云廢帝昱明帝長子也既即位荒亂
　酷暴以齊高帝復爲射的既遇害進謚蒼
　梧王
蕭道成立順帝仍執政荆州刺史沈攸之擁
兵不從道成入守朝廷
　宋書云順帝第三子齊高既專廢立不從
　者半齊高乃入守朝廷
司徒袁粲㨿石頭謀誅道成劉秉預焉遂奔
石頭以其屬隨先生與韓賁麋淡同管文檄
道成勒兵攻破石頭
　宋書云司徒袁粲㨿石頭謀誅道成不果
　旋見覆滅本起録云先生年二十二隨劉
　丹陽入石頭就袁粲建事先生終始乆要
　不遺舊故雖危疑患難不求自退也
先生乃得出俣爲沙門間行
　本起録云爾夕城潰俣與第侅逃走向京
爲人所獲死建康獄人莫敢視先生哭其尸
躬自收殯
　本起録云先生躬自收殯瘞葬杳硎舊慕
先是俣與江斆褚炫等俱爲順帝四友作宋
德頌連珠七警當世稱絶至是遂亡其本先
生乃喟然歎曰人無愚智同盡百年所貴身
名遺芳寄世惜乎劉生名迹俱喪
　本起録云劉俣既石頭奔潰文章皆零落
　先生欲爲纂集竟不能得
明年道成封齊公假黄鉞天命識所歸矣先
生既常結劉氏内懷憂惕
　本起録云先生自石頭出仍欲棄世尋山
　而正值宋齊之際物情未安既世結劉樂
　恒懷憂惕
乃因紀眞求見於新亭大相推愛俾居帳内
沈攸之平從還東府仍爲其子侍讀
　本起録云沈攸之平從還東府使爲弟五
　息曄第六息暠侍讀兼知公間管記事時
　年二十三除巴陵王侍郎
齊高帝既登極除太尉豫章王侍郎
　梁書云齊高帝作相引爲諸王侍讀誤矣
先生知爲帝之左右者排逐再除不授明年
隨安成王出鎮石頭世祖初拜振武將軍宜
都王侍讀齊世侍讀皆總知記室參軍先生
於吉凶内外牋啓疏牒莫不絶衆凡濡毫落
紙人皆楷模之
　本起録云先生於吉凶内外儀體表筆爰
　及牋疏啓牒莫不絶衆數王書佐與書皆
　來承受以爲准格
數王侍讀咸切齒讒忌先生處之怡怡如也
桂陽王登雙霞臺置酒召宗室侯王兼其客
先生從宜都豫焉桂陽採名頒號各令爲賦
寘十題器中先生探獲水仙大愜意
　其賦云云具集中
沈約任昉讀之歎曰如清秋觀海第見澶漫
寧測其深其心伏如此尋除左衛殿中將軍
時論稱屈庾道經亟言於武帝帝曰先帝昔
親作此官裴松之從此轉員外郎吾之重也
卿那不知
　本起録云時年二十九青溪宫新成帝鋭
　意逰宴先生拜表獻頌于時稱絶
忽一日於石頭恍然若有所適無所覺知者
七日乃豁然自差云睹見甚異事祕不得知
　本超録云年二十九於石頭中忽得病不
　知人不服藥不飲食經七日乃豁然自差
　說多有所睹見從此容色疲悴言音亦跣
　宕闡緩者矣
是歳東陽孫遊嶽始授先生道家符圖雖云
相承眞本而歷經摹寫意所未愜明年遊茅
山
　本起録云戊辰年始往茅山按先生木披
　訪經法而拂衣長往經始於是行也
獲前眞楊許興寧中手書　
　按眞誥晋興寧三年太元眞人茅君紫陽
　眞人周君紫微夫人九華安妃及諸眞仙
　並降楊君羲於茅山及許長史父子皆同
　傳㖟而楊許感降皆有文迹炳然先生於
　是併獲蓋天付其人也
誠心感躍如親睹靈人乃尋三眞往來書疏
知所獲者猶多亡闕更搜訪遠近於是啓假
而東謁樓惠明於大洪山遇杜京産於太平
山又尋沙門鍾義山於□山皆卑辭膝請獲
眞人手跡十餘卷遊歷二百餘日乃還都
　本起録云遊歷山水二百餘日乃還
未幾復往更求遺迹多有所得爰及東陽長
山吴興天目於潜臨海遂安諸名山無不探
歷身本輕捷登陟無艱每遇崩崖斷壁但褰
□跳越或逢幽巖深澗便吟嘯盥滌盤桓坐
卧採掘花藥洎猿鳥吟棲尚不能去往往獨
宿麋鹿中常言曰見朱闈廣厦雖□是華樂
而初無欲往之心望高巖廣澤亦知此難立
正自恒欲往就不解所以必是縁使之然還
都由振武將軍除奉朝請先生爲兒時每言
朝市非樂既長大值宋齊相授見時之未可
遂棲下位盤桓風火及是知兵灾紛超乃振
衣東顧曰去矣常言大天之内復有三十六
洞天
　茅傳云大天之内有地中洞天三十六所
　又八海中諸神山皆亦有洞宫或方千里
　五百里非三十六之例
江左伏龍山乃其第八謂之金壇華陽洞漢
有三茅君得道實居之吾其長往於此仲尼
云隱居以求其志行義以達其道吾聞其語
未見其人我今日義達無復其方請從求志
之業乃自稱華陽隱居
　本起録云絓人間書疏皆以此號代名
亦猶士安之玄晏稚川之抱朴是歲永明十
年也
　本起録云壬申年時年三十七
行有日矣約左右令先出都吾辭省已乃抱
朝服掛神虎門龔鹿巾逕出東亭因與王晏
别語及此事晏云主上性至存嚴治不許人
作高奇事脱致忤㫖坐自貽咎便恐違卿山
志如何先生默思良乆曰吾本爲身非爲名
若有此慮亦奚如此爲於是不詣省直表辭
而已
　鄭暐史隽云先生永明十年脱朝服掛神
　虎門上表辭禄詔許之此乃知其始而不
　知其末也表云云具集中
表既入詔答
　詔云云具集中
將行與宜都王别彼此鳴咽各不能發一言
左右莫能仰規或謂宜都王云王相愛重如
此那聽其去王云今爲天下勝事天子許其
不臣吾何敢然以裘鏡贈别給在山吏役數
人
　本起録云先生昔爲安成宜都二王侍讀
　而通與諸王少長款狎武陵鄱陽桂陽衡
　陽皆眷遇殊常每一往輒言話終日永泰
　之世慎避形迹恒示疏退由是無聲累宜
　都幼有識度且待㖟最乆彌盡親密先生
　亦竭誠陪贊及聞先生當辭世絶俗屢致
　涕泗臨行告别云云或謂宜都那聽其去
　王曰近武陵欲引其領郡五官我苦論得
　免慎之三日不與武陵相見今爲天下勝
　事我豈得以私情割其乆仍停省餞集明
　旦裘鏡九種贈别給衣書車乘岀使親侍
　左右五六人送至湖熟吏役數人長給在
　山觸事管理書驛旬朔武陵桂陽鄱陽亦
　各贈詩并諸致遺人力經紀云云
先生既命舳東川齊公卿並送於征虜亭舉
酒揮袂皆云江東比來未有此事乃今日見
之二疏聚金歸田園亦何得稱高先生乃曰
秦皇漢祖楚羽吴策並勢横海外雄架天維
寸氣不續則爲一丘之壤况乎二三子之徒
也高居雲嶺訪眞幽府正爲此耳日暮乃别
執御者亦歔欷送者相謂曰孤鴻已摩天去
吾儕戀稻粱跳躑網羅中明年齊大亂西昌
侯蕭鸞弑其君於是乎知先生預見之明也

華陽陶隱居内傳卷上

華陽陶隱居内傳卷中翔三
　　　　薜　蘿　孺　子　賈　嵩　撰
初先生以大茅中茅間有積金嶺其地可修
上道
　眞誥云大茅中茅相連長阿中有連石古
　時名爲積金山其處宜人住可索有水處
　爲居室靜舍乃住快可合丹以修上道也
乃於嶺西立華陽上下館
　登眞隱訣云上館以研虚守眞下館以鍊
　丹治藥
襲紫皮巾帔三易𧚏條褐
　集卷云有人遺紅絲帔先生責而還之乃
　云近有人遺晋安三易□甚佳褐者著條
　爲之左九條右十條法二景也
神棲寂泊精騖玄極雖蕭蕭獨往眇眇眞貴
而親舊書驛遠近參同蓋未能抑絶常題桐
葉作詩寄宜都王其末云願爲雙白羽長拂
轝前塵未幾夜夢宜都云已亡復二年當受
生先生曰何往王曰未知也因問鬼神中事
云云乃相執悲别先生更留云指痛不得乆
停明日俾出都參訪已遇害矣
　本起録云永明十一年宜都出爲南豫州
　鎮姑熟延與之末例非天命先生以十一
　月十八日忽夢王云云先生眠覺悲恒驚
　怪明日使人出都參訪云以此月十日致
　斃矣
明帝即位深相喜賞詔勑日至備安車厚禮
迎出居蔣山先生拒之乃已
　本起録云宋眀帝三年二月勑迎先生出
　居蔣山先生固辭并因江祐陳啓乃停從
　此使人往來月有數四餉賜重疊隨意所
　求先生亦每事抑遣
乃於上館更建層樓永元初乃登樓長靜
　本起録云四年築架層樓規欲杜絶永元
　元年移住便與物頓隔外間簡牘亦削去
於是便與物頓隔晨昏供侍一兩人而已潜
光隱耀蓋無爲而無不爲也所居堂靜榛蕪
不生常患去水稍遠至是飛溜湧出靈芝秀
於下館甘露被於昭臺毛龜泳於前塘白鼠
見於藥屋皆致眞之鉅符瑞聖之丕迹是歳
命弟子戴坦秉策執簡授門人吴郡陸敬游
建連石之邑并十賚
　世謂之錫仙謂之賚九者陽極君之位也
　十者陰終以之制焉孔子曰周有大賚善
　人是富故以十賚稱焉
爲棲靜處士
　其文曰云云具集中
時東昏不君江表危動
　齊書云廢帝東昏侯諱寳卷既即位殘忍
　酷暴書契未聞刳剔孕婦格煞百姓每一
　月凡三十餘出往無定處東行驅北明旦
　應出郊即驅逐吏司奔馳叫呼盈路鼔聲
　所聞便徒跣奔走犯者皆手刃工商廢業
　樵蘇路斷或委病棄屍不得殯葬萬姓嗷
　嗷甚乎塗炭之上
征東將軍蕭衍軍次石頭東昏寳臺城義師
頗懷猶豫先生上觀大象知時運之變俯察
人心憫塗炭之苦乃亟陳圖讖貽書贊奬
　本起録云先生目氷元已來深記向晦聞
　義師西下日夕以覬及届于新林便指毫
　賛奬遣弟子戴猛之假道傳送行達皂莢
　橋不能得造至登石頭復使李嗣公仰奏
　即獲聞答時十一月朔日也臺堞猶自嚴
　固時人懲崔氏覆匱多懷猶豫先生不疑
　庶事必决也
受封揖讓之際范雲沈約並乘策佐命未知
建國之號先生引王子年歸來歌中水刃木
處
　王子年歸來歌亟論水刃木皆是羡詞兼
　引王君回文讖焉榮牽三詩並盛稱梁字
　爲應運之符
及諸圖讖並稱梁字爲應運之符洎將昭告
復令用四月丙寅
　本起録云至春末夏初當就昭告沈約宣
　㫖又請尅日先生雖疏數日而正㨿四月
　八日丙寅也
乙丑夜凝云灑雨朝廷懼之詣朝昇曜既而
復雨
　本起録云乙丑夜凝雲灑雨朝廷深慮致
　疑詰朝遲明登壇焚燎受終禮畢鑾駕遺
　宫百司陪慶冥夕之間雨復滂沛朝廷□
　腕莫不謂天命矣
梁武帝即位彌加欽重使朱嗣之及舍人黄
陸賫勑至山因召先生畫二牛一在野甚自
得一衣以文繡有人扣刀執繩以隨帝曰是
將學曳尾龜寧有可致之理乃與先生書曰
今萬乘爲累欲東向修弟子禮其可得乎因
問享國之期曰吾曆數奢促如何先生啓云
再環辰次又云光武一去四八今則直上七
七然後乘彼白雲帝在祚四十九年其預軫來
兆皆此類也先生眇尋上道究括綱領若梯景
轡雲之速無加刀圭潜心注想唯朱黄爲闕
　營九轉丹丹砂雄黄最爲主領于時後魏
　及宇文泰强盛武都路梗雄黄不可致也
天監三年夜夢有人云丹亦可得作是夕帝
亦夢人云有志無具於何輕舉式歌漢武帝
乆之方悟登使舍人黄陸吿先生想刀圭未
就三大丹有闕宜及眞人眞心無難言也先
生初難之吾寧學少君邪帝復以夢㫖告焉
乃命弟子陸逸冲潘淵文開積金嶺東以爲
轉鍊之所鑿石通澗水東流矣先生以謂丹
品蓋多黄帝九鼎九丹
　登眞隱訣云此方泰清中經而治變駁非
　後人能究也
王君虹景
　王君即清虚小有眞人也
左慈九華
　眞誥曰左慈得鑪火九華之益即是也方
　未顯於世
五靈七變神精召魂之屬
　此例凡三十許種止還年及老遠爲地仙
　耳
或方法舛略難可憑用或品例卑近不得高
通
　前所列諸丹皆泰清中小法非上清太極
　冲虚控景之術也
復有二金液亦營合有礙
　登眞隱訣云一者太一金液抱朴子所注
　此乃可就而闕在消石兼無眞人手跡彌
　所未安二者即泰清金液此乃安期所傳
　而用鹵鹹虜鹽此世難多兼祭法用牢俎
　以爲憚礙之也
高眞上法有四而四蘂未顯
　世雖有其方疑有假附
琅玕淵重
　登眞隱註具有其經是上清法
曲晨精妙
　登眞隱訣具有經方是太極法二法非唯
　下識未敢措心亦並須虜鹽消石爲難致
　也矣
唯九轉所用藥石皆可尋求製方之體辭無
浮長歷然可解乃緘願畢志
　登眞隱訣云九轉神丹昇虚上經是太極
　眞人傳長里先生長里先生傳西城總眞
　王君王君傳太元眞人也
四年春先生出居嶺東使王法明守上館陸
逸冲居下館潘淵文許靈眞楊超遠從焉是
歲有事于罏燧明年元日開鼎無成
　集卷云天監五年春正月旦開鼎唯近上
　二黄輕華已飛其餘丹青始縁邊焕赤也
重九復燧亟多不偶
　本起録云九月九日復營自起火鼎多細
　坼兼山中雷震慮精華驚歇更加補治不
　敢烈火也
限竟開鼎復無成
　本起録云年末限意開鼎下鼎繞
先生平居凛然如齋戒自攝心轉鍊彌能謹
篤至於燃鼎用陽燧日中取火蓋其精如此
性少睡未嘗晝寢夜坐往往及曉常於月明
讀書及是爲積煙所薰
　登眞隱訣云四年初營自起火至限竟用
　礱穀糠凡一千二百斛藥屋入夜復慮精
　物干觸必宜閉户其煙氣蓬勃可知矣
火下欲不見字帝知之送波律燭
　集卷云波律外國香名燒此可以明目也
先生以爲營非常事宜聲迹曠絶而此山密
邇朝市巖林淺近人人皆云有望是丹家酷
忌
　登眞隱訣云此事朝野聲邇顯著人人皆
　有望此最犯戒忌之大也
姑改服易氏遐遁東邁當去建晋中以其山
海深曠民不知道見所云爲無關視聽吾若
委形枕杖非不可爲是獨濟小道
　委形枕杖此尸解下法蓋不得旋及故鄉
　無由更議營合
若脱爾便逝不可以爲教迹乃以意啓梁武
梁武難之
　集卷有帝答書知欲徙卜想諮請幽勝謀
　及蓍龜但遷徒之日爲當使人爲當使鬼
　猶躡蹻因地其不滅也
先生撰意直往不復疑異唯是心計旁無知
覺稱靜齋五旬一皆斷絶乃以夜半出山天
大晦冥人莫能見負笈以從者二人改名氏
曰王整官稱外兵
　眞人所爲非凡識所辨此名氏官位當有
　玄㫖耳
初欲入剡或度天臺至浙江值潮波甚惡乃
上東陽仍停長山聞南路有海掠不可行稍
進赤巖宿瞿溪石室夢人吿云欲求還丹三
永之間乃自思惟知是永嘉永寧永康之際
　先生初造朱陽創立基址在永眀永泰永
　元之中今夢㫖當指此耳若是永嘉永寧
　永康何營理之不證耶
因是出訪村人咸云過此室上百餘里至永
康蘭中山最爲高絶詰朝乃往經紀山良可
居唯田少無議聚糠
　集卷云此土居人合把稻旦旦擣春以給
　日用收糠不可得也
後入楠溪青嶂山愛其稻田乃居會荒儉連
歲不諧兼寇掠充斥
　集卷云先生因以此行皆不偶自縁海數
　郡從來晏如二三年來無山不寇先生亦
　僦田自作復值歲飢
乃曰嘗聞五嶽圖云霍山是司命府必神仙
所都
　名山記云霍山在羅江縣高三千四百丈
　上方八百里東卿司命茅君所居
乃自海道往焉過牛岑出海口東望扶桑乃
慨然歎曰所謂觀海難爲水游聖難爲言平
生俠無學而不學今日一皆休矣霍山連略
當六七百里隱隱如陣雲巖崿驚拔特異他
處先生足躡眞境心注玄關大有靈應感對
事祕不書亦人稀田寡復以無糠爲患
　集卷云先生深歷四面無議投足
復自海道還永嘉至太溜形勢殊好
　登眞隱訣云壬辰年六月便乘海還永嘉
　木溜嶼乃大有古舊田墌孤立海中都無
　人居甚可營合
會上使司徒慧明迎還舊嶺
　登眞隱訣云八月至木溜見其可居始上
　岸起屋十月司徒慧明至于時願得且停
　木溜與慧明啇榷往復積日永不敢許於
　是相隨而還也
道中書勑相望仍欲先生至都下先生至晋
陵辭以疾乃還華陽上使營朱陽館以居先
生三讓之詔不從
　登眞隱訣云甲午年勑買故許長史宅宋
　長沙館仍使潘淵文與材官師匠營起朱
　陽館
自於館東建藥屋靜院云躡玄洲之跡
　登眞隱訣云昔李明於此下合九鼎丹以
　外玄洲發掘基址屢得破瓦器乃其舊用
自南霍還鼎事累營皆不諧乃非都無彷彿
每開鼎皆獲霜華門人僉謂此爲成先生驗
丹家說云踉玕丹成其飛華光彩三十七種
曲晨丹成其飛華百雜亂色光照流焕玄炁
徘徊太清金液丹成其飛華狀奔月墜星雲
繡九色其氣似紫華之見太陽其精似青大
之映景雲九轉丹成則飛精九色流光焕明
不爾未成也累年所得皆輕華霏霏或光明
廉稜如霜雪無雜色十八年所獲嚴鍔光華
過於前者皆似五六出華劍鋒鴈齒而下滓
枯礚浹黑碎之如星焚作朱黄煙炁當猶火
勢或羸或猛朱黄不得飛翥時有鄧郁之居
南嶽
　登眞隱訣云宜都夷陵人天監四年湘州
　剌史楊公則携下都啓聞進見權住蔣山
　後勑給九轉藥具令還山營合
勑給九轉丹具令營合限竟開鼎上有鐘乳
霜雪光明照耀永無雜色鄧不以獻奉自餌
之
　丹經說云乙未正月開鼎云上有鐘乳霜
　雪下滓作丸紫黑色多分人服之而飛華
　都不與人亦無獻奉獨將往南巖間一皆
　藏之也
乃云病病八日云是夕衡嶽本風雪忽暫明
朗
　登眞隱訣云鄧先生初云顔色如故後三
　日安與中停置積日尸不毁壞
丹訣云丹成無雜光彩是毒丹餌當暫死須
臾起去
　丹經云丹數限未色診不全皆名毒丹故
　太清云頓服一兩亦即暫死昔魏伯陽與
　弟子合丹成共一人服服亦死餘人行走
　比還已去也
先生有乘雲御龍心自云年十二時於渠閣
法書中見郄愔以黄素寫太清諸丹法乃忻
然有志及年二九授上道見上清太極法遂
鄙而不爲奚况餌毒丹求遁去乎累年所得
一皆埋藏而十八年飛華雖無雜色光彩特
異欲試作黄白以驗成否
　丹經云取鉛十丘著鐵器中猛火煎之三
　沸投丸轉之華一銖於鉛中攪之須臾立
　成黄金也
是夕攝心乞感忽見有人來朦朧如煙雲中
語云不須試試亦不得今人多貪忽聞金玉
可作便求竟毁天禁正此是成但未都具足
仍復作歎聲云世中豈復有白日昇天人漸
服自可知言訖颯然東去於是乃不試先生
常云去世之日如茅太元之發咸陽
　太元眞人傳云眞人發咸陽時約親友鄉
　人其日皆至有珍殽異樂自空虚而至既
　而從千乘萬騎而南人皆瞻睹也
趙廣信之翥剡白
葛稚川神仙傳云趙廣信於剡白山白日
　昇天
欲以曉悟迷方永題竹史從來感遇正恐挺
運潜嘿不得從志至是乃歎曰昔聞幽說云
仙障有九名居其一使吾不白日登晨者蓋
三朝有浮名乎南眞高尊既非輕舉
　南眞紫虚元君魏夫人也以夜半解化矣
小掾蕭邈復是變解
　小掾許長史子玉斧也因禮拜乃變遯
玄師舊轍誠宜仰遵也普通五年復塗鼎起
火明年正旦甲子開鼎光炁照燭動心焕目
形質似前者而加以彩虹雜色始天監四年
初有志於此及是凡七營乃成先是吏部尚
書謝覽夢人吿曰華陽先生得道未乆職位
且掌録籍無幾何有女子姪錢亦居華陽師
事先生授經及符圖忽一日辭先生問何之
錢曰上賔于金闕先生曰吾門人先吾去者
數矣錢曰師當爲蓬萊都水監先生乃過嶺
送之因贈詩云云先生晩歳眸子忽爾正方
　紫陽周君傳云君常於市中遇黄泰者見
　其眸子正方乃知是仙人因求乞長生之
　術乃自云是玄洲上卿蘇君也或云眸子
　方壽萬歲
顧眄皆有奇異光象文章氣調彌更英逸所
居樓雖入室弟子不許窺伺也在世八十一
年以梁大同二年丙辰三月十二日癸丑解
駕違世其曰詰朝作吿逝篇示其門人
其篇云云具集中
巳時恬然乃去支體柔弱顔色不變異香奇
靈繚繞山谷將歛乃見空衣
　變解之道初宛然見尸存存未幾但冠劍
　及空衣存耳
十四日窆虚柩於雷平山梁武帝謚曰貞白
先生先生以猶子松喬爲嗣仍居華陽先生
在世所著書
　學花一百卷　　孝經論語序注十二卷
　三禮序一卷　　汪尚書毛詩序一卷
　孝子内外集四卷　玉匱記三卷
　三國志贊述一卷　抱朴子注二十卷
　世語闕字二卷　　古今州郡記三卷
　續臨川康王世說二卷
　撰太公孫吴書略注二卷
　員儀集要三卷　　七曜新舊術數二卷
　風雨水旱飢疫占要一卷
　卜筮略要一卷　　靈奇祕奥一卷
　舉百事吉凶曆一卷筭數藝術雜事一卷
　右一百六十六卷
先生在山所著書
　登眞隱訣二十四卷　眞誥十卷
　本草經注七卷　　　肘後百一方三卷
　夢書一卷　　　　　效驗施用藥方五卷
　集金丹黄白方一卷　服雲母諸石方一卷
　服食草木雜藥法一卷
　斷穀祕方一卷　　　消除三尸要法一卷
　服氣導引一卷　　　人間却灾患法一卷
　　　　　右五十七卷
齊梁間侯王公卿從先生授業者數百人一
皆拒絶唯徐勉江祐丘遲范雲江淹任昉蕭
子雲沈約謝瀹謝覽謝舉等在世日早申擁
篲之禮絶迹之後提引不已沈約嘗因疾遂
有挂冠志疾愈復留連簪紱先生封前書以
激其志約啓云上不許陳乞先生歎曰此公
乃爾蹇簿
　夫樂鍾鼎者以巖谷爲擯逐戀山林者視
　紱冕爲桎梏若論臻其微鍾鼎不及巖谷
　明矣脅肩於榮辱之途翹足於羅網之間
　與夫嘯傲林澤咀嚼芝术可同日而言即
　以沈休文之貴盛先生歎爲蹇薄是知道
　德貴矣
唯奇謝覽覽年少自疑壽不永先生曰我在
此不使君子如此也
先生作渾天象高三尺許天轉地靜列宿度
數七曜行道昏明中星見伏早晚以機轉之
宛與天會云脩道所須非史官家事又因流
水作自然漏刻十二時循環自轉無勞守視
先生冲深粹和性不嚴毅小大見之皆忻然
樂悦而眞儀靈炁自令人畏服門人承奉祗
肅有如宫廷入山之後巾褐未嘗離體每云
人之禀挺命録實自懸天桐栢之棄捨王宫
文成之褫斥侯服三茅之違視絶胤二許之
遺室擯形未必正由識見兼是爲運所引我
從來遇諸機際並幾成而失永明中五過啓
禄得輒差舛若不爾豈得今日之事身中既
有仙相益使人守信彌篤而思識精深凡所
尋閲皆人不至尤好五行陰陽風角炁候太
一遁甲星曆筭數山川地理方國物産及醫
方香藥分劑蟲鳥草木考校名類莫不畢該
常言我自不能爲仲尼而能教人作仲尼猶
如管仲不能自霸能使齊桓霸也

華陽陶隱居内傳卷中















華陽陶隱居内傳卷下翔四
　　　　薜　蘿　孺　子　賈　嵩　集
　　　宋宣和封誥
朕膺琅霄之景命握龍漢之寳符蓋將敷暢
靈音恢隆道化闡微言於至教薦休命于列
眞蓬萊都水監陶隱居振迹榮羅濯精華闕
神交無累迹雖相於山中誠感夙通賦已仙
於海上顧德名之莫擬豈妙廕之敢忘尚都
顯號之榮永介涵生之祉可特封宗元詡教
眞人
　　　解眞碑銘
　　　　邵　陵　王　蕭　綸　撰
夫夜光結緑非胠篋之恒珍逸羽翔鱗豈園
池之近玩寧期心於遠大蓋不知其所以然
也是以穎陽高蹈洗耳於唐朝漢陰貞棲滅
跡於周代盛德流風有自來矣應期而曜質
者其在兹乎先生名弘景字通明本冀州平
陽人其先出自帝堯陶唐氏之後堯治冀州
平陽故因居此龍馬見五色之符欽明表八
采之瑞光被于天下允釐於庶職洪源夐遠
系緒綿長漢興舍爲高祖右司馬子青翟位
至丞相後漢末南渡始居丹陽七世祖濬仕
吴爲鎮南將軍荆州刺史祖隆宋南中郎參
軍事父貞寳司徒建安王國侍郎並立履清
約博涉文史先生含元精之和氣蓄淩飆之
雅資兼宣七善總修九德行仁蹈義嶽峙淵
渟墻仞無以睹清濁不能測道風與星漢同
高勝氣與煙霞共遠六歳便解書能屬文七
歲讀孝經毛詩論語數萬言曼倩幼習墳典
公幹少讀詩賦方之於古彼有多慚是以岐
嶷流聲中黄著頌有鄉人得葛洪神仙傳見
淮南八公諸仙事乃歎曰讀此書使人有淩
雲之氣於是寢興諷誦晨昏不輟年二十七
爲宜都王侍讀總知管記事牓道求賢禁林
招士朝難其選咸曰得人阮瑀之書記不足
扶衡孫楚之辭才何以捧轂齊代好治宫室
方修苑囿青谿舊館更就超築仍奏表上頌
辭事兼美邁彼樂職之篇踰乎景福之製帝
省覽乆之益以爲善除奉朝請恪居官次夙
夜惟夤春朝秋請是謂棫撲者也先生本不
希榮常欲辭退乃與親友書曰疇昔之意不
願處人間年登四十畢志山藪今已三十六
矣時不我借知幾其神乎母爲自苦也明年
遂拜表自解抽簪東都之外解組北山之阿
同稷丘之棲隱慕留侯之却粒便具舟檝永
言東邁朝遷錫問時賢餞别祖以二疏括兹
四隱超然輕舉異代同符爾乃杖策遐征遊
踐名嶽既而到于句容登於茅嶺以此地神
仙之宫府靈異之棲托往不知返遂卜居焉
先生曰夫子云隱居以求其志行義以達其
道吾聞其語未見其人今我義達無復其方
請同求志之業故自稱隱居亦猶稚川之抱
朴士安之玄晏倚巖棲影依林遁跡交柯結
宇剗徑爲門懸岸對溜悲吟灌木深壑峭嶺
組織煙霞枕石漱流山禽無撓採藥偶逢野
獸不亂逍遥閑曠放浪丘陵㗳然若喪確乎
難拔屬齊末道喪天命既否水鬭洛谷地震
甲辰先生靜思冥數預識其兆於是近遠書
問悉皆杜絶昔乃聞之夏甫今則見之先生
我大梁休運應期受天明命三辰開朗四海
寧謐先生奉表稱慶於是信問復通自天監
已來嘗有勑㫖供給藥餌不乏歲時渥澤深
恩莫之與比先生七年暫從南嶽兹山也闢
閬風之地軸若崑陵之天鎮八柱旁臨九純
間設樹有琅玕草生車騎遺世獨往是用忘
歸十一年有勑遺左右司徒惠明徴先生還
茅山别給廨宇軒君之降情天老漢帝之致
禮河上况於兹日弗能尚也養志山阿多歷
年所攝生既善冥祥亦降猛獸不㨿魑魅莫
逢庭無荆棘遠同闕里階吐神泉遥扶疏勒
於是羽人徘徊仙客上下鸞鳳游集芝英豐
潤矣以大同二年歳次丙辰三月壬寅朔十
二日癸丑告别遷化春秋八十有一天子嗟
惜儲皇軫悼有詔稱譽追贈中散大夫謚曰
貞白先生禮也以其月十四日窆于丹陽郡
句容縣之雷平山若軒轅之葬衣冠如子喬
之藏劍舄比於兹日可得符焉先生器宇凝
深思儀精瞻含章貞吉不修廉隅年將中壽
匪踰於矩眉目疏朗儀貌鮮潔寔忘勸沮多
行德惠寳惜光景愛好墳籍篤志勵節白首
彌至若乃淮南鴻寳之訣隴西地動之儀太
乙遁甲之書九章曆象之術幼安銀鈎之敏
允南風角之妙太倉素問之方中散琴操之
法咸悉搜求莫不精詣爰及羿射荀棊蘇卜
管筮一見便曉皆不用心張華之博物馬均
之巧思劉向之知微葛洪之養性兼此數賢
一人而已門人桓法闓等慕遥風於緱氏結
遺想於喬陽勒玄碑而相質騰絳霄之流芳
乃作銘曰
留舄表化棄劍凝神徘徊紫炁照曜丹林厥
跡猶在餘風可遵誰其嗣此淵哉淑人高行
邁種盛德日新朗猶懸鏡鬱似貞筠身以弘
道行不違仁昔遊纓紱頡頑搢紳厭乎匡救
勞彼問津亦既解組乃襲山巾遠尋丘壑高
蹈風塵情無緬世隱不隔眞結宇崇巖貞棲
茂草冰玉留年精華却老乃有令聞康莊夀
考白水過庭危峰臨洞露綴蘭階雲生桂棟
日斜櫩席花落窗甕尚平未返王孫不旋海
桑交易陵谷變遷豐碑有竪遺芳萬年
　　　碑陰記
(天台華峯白雲道士河内司馬道隱子微述)
大哉道元萬靈資孕其自然也忽恍不測其
生成也氤氲可知若夫禀習經法精思涌感
調轉丹液形神鍊化歸同一致舉異三清自
古所得罕能盡善兼而聚之鑒而辯之靜而
居之勤而行之者寔惟貞白先生歟蓋特稟
靈氣胎息見龍昇之夢卓秀神儀骨録表鶴
仙之狀心若明鏡洞鑒無遺器猶洪鍾虚受
必應是以天經眞傳備集於昭臺奧義微言
咸訣於靈府纂類篇簡悉成部帙廣金書之
鳳篆益琅函之龍章闡幽前祕擊蒙後學若
諸眞之下教爲百代之明師焉睹先生寫貌
之象則道存目擊覽先生著述之義則情見
乎辭縱逾千載亦可得之一朝矣至於思神
密感之妙鍊形化度之術非我不知理難詳
㨿敬以修身德業受書道備按夫科格固超
眞階命分殊途顯默異軌應從解景不事登
晨冥昇上清弗可得而測已然隱几云化廬
室仍存代劍未飛陰丘尚閉道尊德貴終古
不渝披文相質廼今無睹朝代累革山世轉
睽永懷仙烈乆增誠慨子微將遊衡嶽暫憩
茅山與諸法義聚謀刻石邵陵撰製美具當
年今以書勒言全往行因運拙筆聊述眞猷
紀于碑陰式昭年世時大唐開元二十年甲
子九月十三日己巳書
　　墓誌銘
　　　梁　昭　明　太　子　撰　
維大同二年龍集景辰克明三月壬寅朔十
二日癸丑巳時華陽洞陶先生蟬蜕于茅山
朱陽館先生諱弘景字通明春秋八十有一
屈申如恒顔色不變有制贈以中散大夫謚
曰貞白先生遣舍人主書監護喪事十四日
巳時窆于雷平之山若夫具以歸空爲美道
以無涯爲眞不知恱生大德所以爲生不知
惡死谷神所以不死妙矣哉隱顯變化物莫
能測既而岫開析石天墜玉棺銀書息簡流
珠罷竈九節麗於天中千和焚於地下仙官
有得朋之喜受學振空谷之悲余昔在粉壤
早逢圯上之術今簉元良屢稟浮丘之教握
留符而惻愴思化杖而酸辛乃爲銘曰
無名之道不死爲仙亦有元放兼稱稚川逃
形解化自昔固然猗歟夫子受籙歸元梨傳
宛吏書因賈船虎車照景蜺拂凌煙餘花灼
燦春澗潺湲鬱鬱茅嶺悠悠洞天三仙白鶴
何時復旋
　　　沈約酬華陽先生
三清未可覿一炁且空存所願迴光景拯難
拔危魂若蒙九丹贈豈懼六龍奔
早欲尋名山須待婚嫁畢二事雖云已此外
復非一忽聞龍圖至仍睹龍光溢副朝首八
元開壤賦千室冠纓曾弗露風雨未嘗櫛鳴
玉響洞門金蟬映朝日慙無小人報從叨令
尹秩豈忘平生懷靡監不遑恤
側聞上士說尺木乃騰霄雲駢不展地仙居
多麗樵卧待三芝秀坐對百神朝銜書必青
鳥嘉客信龍鑣非止靈桃實方見大椿凋
餐玉駐年齡吞霞反容質眇識青丘樹迴見
扶桑日爛熳蜃雲舒嶔崟山海出
　　　後湖蘇庠贊陶先生像
蘂珠妙言字照編簡雲霾三館其人則遠世
衰道喪完節者鮮臨終之歎作世和扁



華陽陶隱居内傳卷下















