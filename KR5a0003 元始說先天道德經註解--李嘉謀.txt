#+TITLE: 元始說先天道德經註解--李嘉謀
#+DATE: 2016-06-11 12:26:46
#+SOURCE: github.com/kanripo/KR5a0003 master 1198aabf                
元始說先天道德經註解序洪三
　此經故宋息齋先生李君嘉謀隨章爲之
　解板行西蜀蓋有年數至寳祐間天飴子
　謝公圖南爲序而傳則蜀本巳不存矣初
　公官游嶺表即蒐訪是經乃得於方外一
　蜀士之手猶獲至寳比來西浙袖以見觀
　文殿大學士可齋李公曾伯即慨然爲授
　之嘉興道士李君可乆募工鋟梓以傳又
　得所謂八威龍文亦出先天向異人所授
　者併刻之以爲世之全書時觀文公提舉
　洞霄宫亦爲序大抵率循謝公所序指爲
　道經之敷落五篇謂其成文敷布於碧落
　之中非人所能爲者然二公當時惜皆承
　訛而踵誤耳令接
　元始安鎮敷落五篇眞符與文皆者吾徒
　相傳所爲符篆繇隨炁以結成者一爲明
　炁二爲太丹三爲黄眞四爲素威五爲玄
　精如是而巳此元始所說妙元神眞道五
　篇篇各有章章章爲言合爲五千與吾
　老子道德五千並傳于世殊於敷落無所
　渉也吳郡癸復道人雷所張善淵因獲其
　本謹復募縁鋟梓以傳輙贅辭經題之次
　者惟以喻開卷之未喻者知非爲敷落篇
　云
















元始說先天道德經註解卷之一
　妙篇一千言章
　　第一章二百二十言
眞妙妙也眞元元也眞神神也眞眞眞也眞
道道也道與德德與物萬物得矣
　此五名非一非五眞者元始不雜不假外
　物唯吾一眞在妙爲眞妙在元爲眞元在
　神爲眞神在眞爲眞眞在道爲眞道然此
　五者欲求其名有不可得譬如眼根不自
　見眼故曰眞妙妙也眞元元也眞神神也
　眞眞眞也眞道道也故眞妙不知其妙眞
　元不知其元眞神不知其神眞眞不知其
　眞眞道不知其道使其自知則不一矣道
　不一散而爲德萬物各得一德以生故曰
　萬物得矣
物得道生道失物死得失相生道同出入
　萬物莫不禀道之一以生及其所禀者離
　則死雖名爲生乃稟道之散至所謂道則
　未嘗生未甞死也由物不能得道之全故
　爲生死所囿然依道不滅故生生死死得
　失相生與道同爲出入
道不可同德不可同失不可同故其得有得
謂之同有得有失
　道者本性不雜譬如虚空不和諸物故曰
　道不可同德者有柔有剛有仁有義事異
　名殊譬如萬物各自有體故曰德不可同
　所受虚假暫受還失譬如旅亭暫止便去
　故曰失不可同所謂同者我旣得此彼亦
　得此各得其得然後爲同同雖近道然以
　得求道可以得則可以失有得有失去道
　愈逺
失德歸道道歛致一一致入眞體眞應變眞
入至神神至神神入元元至元元入妙湛兮
似或存非象非聲獨立於元始元始之妙
　德者性之散渉於事而不固故德有失而
　道無失若失德即歸道無別有道道在生
　死得失之間未甞不一若逐生死之變順
　得失之名則散而爲德若知出於道斂致
　歸一即德即道道與德一一致入眞體眞
　應變萬變不失吾眞是之謂神神之致謂
　之元元之至謂之妙入元入妙其實無得
　優歸本然非象非聲湛兮似或存獨立於
　元始元妙者本有之性非從外得
元始以眞妙觀元始以眞妙聽妙觀見非象
之象妙聽聞無聲之聲大象無形無逃吾妙
觀太音希聲無逃吾妙聽吾以妙鳥無極無
上
　妙觀無色妙聽無聲色聲外塵不能隔越
　六受用根圓融渉入故見無象之象而非
　目聞無聲之聲而非耳塵銷覺圓妙觀出
　於天地之外妙聽出於音聲之表故無所
　不見無所不聞是謂無極無上
吾故無極無上眞妙眞妙眞元眞元不可元
眞妙眞神眞神不可神眞妙眞眞眞眞不可
眞眞妙眞道眞道不可道眞妙極矣
　此言體妙者與元眞神道者不同旣得眞
　妙則元爲妙元眞元不可元神爲妙神眞
　神不可神眞爲妙眞眞眞不可眞道爲妙
　道眞道不可道由元始而下雖共此五名
　而所得妙力各有差殊唯以妙極爲至故
　曰眞妙極矣
　　　第二章一百四十六言
眞妙太上太上眞妙
　道極不可名寄之曰眞妙尊極不可名寄
　之曰太上妙極而上故曰眞妙太上上極
　而妙故曰太上眞妙
妙生元元生神神生眞眞生道道生德德生
徼徼生妙妙生無無生有有則有無則無有
無相生隂陽相推太化變易
　妙之降曰元元之降曰神神之降曰眞眞
　之降曰道道之降曰德德之降曰徼徼者
　小道也衆人自道降爲德德降爲徼徼入
　於有一入於有與道益離眞人自徼返入
　於妙自妙入無自無出有欲建立則以無
　爲有欲寂静則以有爲無欲有則生天地
　不爲多欲無則返太虚不爲少以有以無
　出陽入隂相生相推如太化之變易
妙無體也有有無無無無有有吾居徼妙之
常
　眞人以妙無爲體以妙有爲用湛然常住
　無之體也應變不窮有之用也有有之因
　生於無無之體無無之體出爲有有之用
　以有爲徼以無爲妙故曰吾居徼妙之常
　老子曰常無欲以觀其妙常有欲以觀其
　徼此兩者同出而異名同謂之玄世人體
　無則不能有體有則不能無觀妙則不能
　徼觀徼則不能妙是皆囿於形器不能岀
　入於有無之間眞人以妙無爲體岀而有
　雖小道不爲不足入而無雖體妙不爲有
　餘蓋以有無徼妙爲常如此則徼即妙妙
　即徼有即無無即有故曰出而異名同謂
　之玄
徼妙之常曰道道之常曰眞眞之常曰神神
之常曰元元之常曰妙妙之常曰吾居無極
矣
　元妙之妙不變不異故曰常徼者有也妙
　者無也有亦無無亦有乃爲徼妙之常徼
　妙之常然後爲道道之常曰眞眞之常曰
　神神之常曰元元之常曰妙妙之常曰吾
　所以自居常者無始無終之謂也
不可視不可聽不可摶不可有不可無不可
元不可神不可眞不可道入乎無上同乎無
極是爲眞妙矣
　世人以物求道者欲其可視可聽可摶可
　有可無以理求道者欲其可元可神可眞
　可道使道而可以視聽有無求之則道爲
　物矣使道而可以元眞神道名之則道爲
　理矣眞人外不役物内不著理故非視而
　見非聽而聞非摶而堅非有而在非無而
　居非元而元非神而神非眞而眞非道而
　道入乎無上同乎無極皆不可名故曰眞
　妙
　　　第三章一百六言
眞妙非聲非象實非聲象其上不皦其下不
昧
　妙非形色聲聽由人不能於元始之初體
　元入妙吸集塵象收攬成根耳目鼻舌及
　與身意分一精明内意紛紜外根互運堅
　温暖動驅役四大六根四大更接外塵轉
　迷本始者能了形相空格去外塵使色香
　味觸各不縁根見色如與盲等嗅香如與
　風等甞味如與蠟等見觸如與空等外塵
　旣銷則六受用根頓然清淨淨極妙敷非
　象非聲見聞覺知出於根外故極其上至
　大而不皦極其下至微而不昩
恍兮惚兮杳杳冥冥眞妙妙眞視不見聽不
聞
　物物自有元始不可見不可聞恍惚杳冥
　而非無也故佛書云若以色見我以音聲
　求我是人行邪道不能見如來道書云視
　不可見聽不可聞離種種邊名爲妙道所
　謂道者若從外入即物非道人所以不能
　知道者蓋貪色逐聲爲物所轉使吾元始
　之妙所謂不可見不可聞者迷爲可見可
　聞轉離本始楞嚴佛問阿難言今汝細觀
　從日月宫至七金山雲騰鳥飛風動塵起
　遠近諸物雖復差殊同汝見精清淨所矚
　若見是物汝亦可見吾之見者以同見名
　爲見吾則吾不見時何不見吾不見之處
　若不見吾不見之地則自然非物云何非
　汝若汝見時是汝非我見性周遍非汝而
　誰由是觀之入之見色唯我獨知彼彼自
　知各見其獨無同見者如是則我之所見
　彼不能見我之所聞彼不能聞若以同聞
　名爲我聞則我不聞時彼應合知彼旣不
　知則彼之所聞非我聞也味觸覺知義亦
　如是莊周所謂見獨者其亦是歟
元始於太妙寂兮寥兮繩繩兮湛然不可名
　凡可以名皆屬名數是二非一唯不可名
　然後爲道且道之近體莫過於無莫過於
　空然無即與有對空即與實對皆堕名數
　是二非一唯不可名然後爲一所謂一者
　是無非無是有非有是空非空是實非實
　以至離無離有離空離實即無即有即空
　即實是離非離是即非即及其至也即離
　俱非名不可得方爲妙道寂寥者無也繩
　繩者永也旣無矣繩繩然而不可無雖不
　可無然寂寥兮不可有是謂無名
元妙神妙眞妙道妙天地虚妙隂陽同妙日
月合妙五行含妙八卦雜妙萬物盡妙
　物非道不成眞非道不立故元得妙而元
　神得妙而神眞得妙而眞道得妙而道此
　所謂眞非道不立天地得妙而成隂陽得
　妙而分日月得妙而明五行得妙而相剋
　相生八卦得妙而相推相盪萬物雜妙而
　以死以生故曰物非道不成
至虛至静吾曰虛靜妙始非妙不可得多妙
體吾元始
　至虚極守静萬虛之極於有無不虛静之
　極於動無不静若吾曰虛靜即有虚静之
　心過有則不得虚過動即不得靜妙始非
　妙妙不可得惟體吾元始知有無不虚知
　動無不靜是謂元始之道
　　第四章六十四言
孰以元元孰以神神孰以眞眞孰以道道孰
以名名吾强曰妙入吾妙矣
　知元守元元始不元知神守神神始不神
　知眞守眞眞始不眞知道守道道始不道
　知知守知即爲住著知知無知然後六通
　四在元非元在神非神在眞非眞在道
　非道有名非名强名曰妙若徼若妙入吾
　妙矣
然後合爲元散爲神致一爲眞萬變爲道升
清降濁布列精䰟變化之道窮象極形復歸
乎妙
　元始以妙爲體故元乃妙之合神乃妙之
　散眞乃妙之一道乃妙之變下至於分隂
　分陽降濁升清布列精䰟萬物以成皆由
　妙出始出於妙極其變化草本昆蟲水火
　土木窮象極形皆吾妙也物自順以生道
　自返而成人能自象形而返之皆能至妙
　　第五章九十八言
吾始乎妙萬靈不神萬法不名萬境不生非
不神妙雲無照非不名妙法無因非不生妙
境無縁妙妙無對是謂獨立
　妙神無靈何以故神無方故妙法無名何
　以故法無法故妙境無有何以故無所縁
　故元始之妙湛寂自照無照照者無法無
　名雜諸起滅因相不生因旣不生縁無所
　偶故諸塵象無得而成純以妙明妙妙無
　對是謂獨立
不子不孫同乎無獨出入綿綿同乎無門萬
物歸元不見其元宰
　非子非孫其傳無盡故無獨岀入綿綿不
　知其際故無門雖主萬物萬物歸焉而莫
　見其所以主之者
吾始於妙寂兮寥兮繩繩兮湛然兮廓然兮
吾不知其生故曰長生之道
　有生則有滅唯無生然後爲長生元始之
　妙非由生而生故吾不知其生但見寂寥
　兮其靜也繩繩兮其長也湛然兮其存也
　廓然兮其廣也故命之曰長生之道
　　　第六章一百六十言
自然非妙妙非自然吾元始於妙其上不皦
恍兮惚其下不昩惚兮恍恍惚混䝉上下同
妙妙恍妙惚非象非物
　自然者可以名道而道非自然何以故自
　然有定體而道無定體若以道爲自然則
　道不當降而生物以物爲自然則物不當
　變而成道故曰自然非妙妙非自然元始
　之妙居於有無之間恍者明也有也惚者
　滅也無也至妙之極其大不見其皦旣出
　而有又寂而無故曰恍兮愡極其小不見
　其昩旣居其無又出而有故曰惚兮恍恍
　惚混蒙出入於有無之間與上下皆同於
　妙故曰妙恍妙惚非象非物
吾始元元妙愡妙恍非物非象吾始神神杳
者㝠㝠非妙非形吾始眞眞㝠㝠杳杳非形
非妙吾始道道精中有眞自然之道
　元神眞三者是妙之分未盡妙體然皆非
　物非象在恍惚杳冥之間至於道則始有
　精始有眞非杳非㝠非恍非惚然猶未離
　自然也自道而降精散而爲形眞降而爲
　物物生而道之自然又䘮矣
道法自然自然眞道眞者自然之號吾不知
其自然
　自然爲眞眞者自然之道故曰道法自然
　所謂道之自無與物之自然名同義異世
　所謂自然者乃不變之穪方其迷亂無智
　執物之有以爲自然未能甄明自然本體
　則其自然深可障道聖人聞之此首章所
　以言自然非妙妙非自然蓋此意也所謂
　道之自然道降而爲物其自不變此道之
　自然者也世所謂自然皆物之自如鵠白
　烏玄世旣無知以玄白爲鳥鵠之自不知
　鵠之所以白鳥之所以玄又有使之然者
　亦非自也由世以非自爲自非然爲然故
　聖人諱之雖然聖人達道之權知自然性
　至於論道尚謂吾不知其自然蓋謂有知
　之之心則是使之自然非自然矣而況欲
　以世之情解妄想卜度者哉
眞法神神法元元法妙妙無法故妙爲萬法
之宗無法法無元元無神神無眞眞無道道
無無無無有有吾之至妙入元始之妙
苟有所法則有所未至故眞不免法神神
　不免法元元不免法妙至妙而後無法惟
　其無法故爲萬物之宗如是則無法無元
　無神無眞無道無無無有惟體妙者能之
　故釋氏傳法句曰法本法無法無法法亦
　法今付無法時法法何曾法
　　　第七章一百二十言
至妙無間無始無極無盡無際無央無間無
無間無始無無始無極無無極無盡無無盡
無際無無際無央無無央
　無間不見其斷也無始不見其先也無極
　不見其上也無盡不見其終也無際不見
　其邊也無央不見其廣也雖無間斷續不
　足以名道故亦無無間雖無始先後不足
　以名道故亦無無始雖無極上下不足以
　名道故亦無無極雖無盡始終不足以名
　道故亦無無盡雖無際邊中不足以名道
　故亦無無際雖無央廣狹不足以名道故
　亦無無央殫世之言語不足以名道故大
　道無名
吾始無央有無一體吾始無隂混合太微天
地六合巨細一妙妙游巨細孰觀其體
　所謂無央者不獨空空無際也必有無同
　體虚實共貫然後爲無央所謂無際者不
　獨極其廣大也必混合太微巨細如一然
　後爲無際如是則大而天地廣而六合巨
　而虚空細而微塵皆爲一妙故妙游出入
　天地偃息㣲塵周行虚空舉持六合孰知
　其體孰窮其妙
吾曰無形無聲無名吾始妙中妙三無之妙
吾元始至道是謂極樂妙游含容之器與天
地萬物爲終然極而不盡
　以不形形故無形以不聲聲故無聲以不
　名名故無名妙無次第而入妙有次第故
　有始妙有中妙妙之極爲三無之妙是爲
　元始至道極樂妙游無所不包無所不含
　與天地萬物爲終而妙無終故曰極而不
　盡
　　　第八章四十四言
妙與天地萬物爲終盡吾無終妙與天地萬
物爲元始吾無始德遊其中天地萬物不可
觀焉德遊至妙興物還矣
　妙與物爲終而妙無終妙與物爲始而妙
　無始妙遊於物中物不得而知焉故曰德
　遊者以物而言也眞人體妙而遊於物則
　爲妙遊物得妙而妙在物中爲德遊物有
　壞而妙無壞故曰與物還矣
　　　第九章四十二言
妙遊無礙元遊無知神遊無方眞遊無變道
遊無體德遊無名物遊無間是謂與物同遊
出生入死之道盡矣
　妙元神眞道此五者道之名而有遊於此
　五者方名爲道道者吾之本眞謂之元始
　之始遊於妙爲無礙遊於元爲無知遊於
　神爲無方遊於眞爲無變遊於道爲無體
　又降而遊於德不可以德名細而遊於物
　不可以物間精而與妙同遊不可得而見
　粗而與物同遊不可得而隱此至人所以
　出生入死而以生死爲旦暮之常者此也

元始說先天道德經註解卷之一





元始說先天道德經註解卷之二洪四
　元篇一千言章
　　　第一章一百五十九言
妙元元妙神元元神眞元元眞道元元道德
元元德元德復妙與物返矣
　妙元神眞道五者各有淺深乃學道者之
　分量此元之妙非妙之妙此元之神非妙
　之神此元之眞非妙之眞此元之道非妙
　之道此元之德非妙之德衆人自德散而
　爲物眞人自德返而歸妙道與物返物與
　道返故曰順之則爲人逆之則爲道
元非元妙形之先形非形混然而成妙元惚
恍忽然有象妙元恍惚忽然有物物象杳冥
忽然有精精元含神忽然有眞非色之色素
朴含明無狀之狀無象之象
　元之所以爲元者非元也乃妙形之始形
　之所以爲形者非形也乃混然而成道自
　妙降而爲元始有恍惚之狀故曰妙元惚
　恍忽然有象妙元恍惚忽然有物物象岀
　於杳冥之間而有至精者存馬精全爲神
　神一爲眞㑹眞集神爲元之體故其體有
　明有色有象有狀此色與明狀與象具於
　吾之本始無作之者由有微心吸撮塵象
　塵集成根遂䘮本象及與本明至人逈脫
　根境復還元明故見非色之色素朴含明
　無狀之狀無象之象
元之大象寥廓幽光元和之鳴元元獨聞元
象之形元元觸見
　元之象非物之象寥廓幽光物不可得而
　窺故元和之鳴唯元獨聞元象之形唯元
　獨見
元元之元眞祖眞母帝先道始象之元紀吾
始元元元於元紀復歸吾始吾不見吾始孰
云吾元始是謂始終元紀之元
　妙不可見至於元始有可見之漸故以元
　之元爲眞祖眞母帝先道始有象之初紀
　道至是始露一髮矣故吾始於元漸有可
　紀之狀雖漸可紀復歸於始吾且不知吾
　之始而況於他哉是謂始終元紀之元言
　始終者道在元方有始之名物終則窮元
　紀之元始於元終於元元元不窮無始無
　終是始終元紀之元
　　　第二章一百十四言
元元胎光九元之始八卦之先胎光始元明
明赫赫恍恍惚惚元元始光妙生眞有
　至人自妙出元漸露光景人之三䰟一爲
　胎光故元元爲胎光凡數自一至九而止
　若十則復爲一故大數止於九九數皆起
　於元故曰九元九元之始則一也八卦之
　先則乾坤爲隂陽之祖在易爲太極在乾
　亦爲元在人爲胎光胎光始元明明赫赫
　恍恍惚惚皆元之始光之謂也物自始光
　即䘮道本故佛書謂之元明故曰元明照
　生所所立照性亡若至人則始於妙無出
　爲妙有蓋自妙而降則粗道自元而妙則
　神此其所以不同故曰妙生眞有
元顯元藏黍珠中大象元起元没黍珠中巨
物元以大象含萬象元以巨物吞萬物
　物至於有形則不能以大入細以細藏大
　元本於性而未入於形故可以顯可以隱
　如人之夢䰟遊形中而大地山河無不有
　也人物徒役無不彰也故若以形會則兩
　黍不能以相容若以性㑹則黍珠中大象
　不足以爲怪矣蓋由大象非象故含萬象
　巨物非物故含萬物聖人旣論此理又時
　顯其跡以覺方來欲以破形相之粗而昧
　者但以神變目之甚者又疑爲詭幻此釋
　氏所以薄世論而不近良以此歟
象中象元非元物中物一非一
　象中象是元非元物中物是一非一何以
　故元之妙能使未至於元者隨元而化一
　之妙能使未至於一者同一而處此聖人
　旣以成巳又以成物也大象藏於黍珠之
　中大象未必盡元也彼雖未至於元然以
　吾之元而加彼之元則彼亦以元化如李
　廣之射虎不知其爲石周處之斬蛟不知
　其爲水彼以一至之心而石與水尚從而
　化況吾之妙元而不可以化物哉故曰元
　非元一非一
元象之元含光自然元元胎光吾所謂象
　元元之始含光自然釋氏謂之覺明道家
　謂之胎光釋氏覺明謂之所道家胎光謂
　之象性覺必明明則亡所胎元必光光爲
　妙象妄爲明覺所立覺亡象而成形胎光
　光廢佛以覺明明而無所道以胎光光而
　象妙妙象之象覺明之明是爲道本
物之眞元元母之先道生道生吾不能自生
吾元元之母
　物之眞元非元也唯本妙而後生元故曰
　元母之先元母者謂妙也及妙生元元又
　降而生道申言道生者言元生眞眞生神
　及神而後生道雖至於道愈降而生物若
　原其生則不然竟非其自若推其自必元
　元之母妙之本始然後能生物所謂妙者
　乃本始如如不可得而生死者也
　　　第三章一百言
胎光元元元元胎光吾始元元神視不見神
聽不聞神神不遇神不可得故曰不同神而
後知始
　胎光之始莫見其联莫聞其音各各自知
　無相見者故曰神神不遇是謂不同此之
　不同物物如是然物不能爲主宰者以其
　神不全而又爲物轉也方是之時雖未有
　聲色臭味之交而六種識心巳具於胎光
　元元之内至人以神爲主故六種識心不
　隨根塵俱以神化爲一精明衆人神鑑不
　全六種識心重者先受旣傳一根同根同
　染轉入生死胎光益微故曰神而後知始
吾始於元元無方妙天吸光化妙元元吾始
妙母開户乗光繼元用在恍惚道在綿綿
　孟子曰盡其心者知其性知其性則知天
　從孟子之說是心之外有性性之上有天
　易曰窮理盡性以至於命從易之說是理
　之外有性性之上有命孟子所謂天即易
　之所謂命也古之逹者或以爲見獨或以
　爲無何有之郷極世之語言不過如此然
　所謂天果何方所謂命者果何物耶至此
　經又謂之無方妙天方胎光在元元之中
　炳然獨耀吾不知其處亦不知其際非無
　方妙天而何根塵銷落吸光化妙神用不
　測衆妙所出故謂之妙母開戸乗光繼元
　萬神自生用在恍惚而不可執也道在綿
　綿而不可絶也非天下之至神其孰能與
　於此哉
無取無捨無爲自然吾不知其自然元始元
生混然而成妙極元得元始自然
　元元之中吸光化妙混生萬神恍惚乘光
　妙有開敷亦不捨無而取有亦不捨有而
　取無悉皆無爲自然之用亦不知其自亦
　不知其然混然而元成妙極而元得故曰
　元始自然之道如是則妙亦元元亦妙
　　　第四章一百二十六言
清濁交混隂陽一元非清而清元清生濁非
濁而濁元濁生清非隂元隂非陽元陽元道
斯在隂陽同生清濁孰能名元清元濁隂陽
亦然
　元者清濁始交而未分隂陽同爲一元易
　曰一隂一陽之謂道一隂一陽者隂陽未
　分之謂也自隂陽未分而繼之以善自善
　而後繼之以性性立而後物成世未有性
　未成而善先成者故易所謂道所謂善皆
　物之光非善惡之謂也方其清濁交混隂
　陽同元則非清非濁非隂非陽相交以性
　而不交以形故元清含濁元濁合清元陽
　含隂元隂含陽猶水火之不相射清濁同
　源隂陽同生孰能名之哉
妙象元象妙聲元聲聲象不可得萬物之根
萬物之靈吾所謂一而非一一而未彰吾所
謂元而未元元而未常
　妙象妙聲唯獨聦者可得而聞獨見者可
　得而視其聲其象非象人所可得見所可
　得聞故爲萬物之根萬化之靈方其爲元
　也謂之數之始一之祖然其實未彰一猶
　未見謂之形之始常之祖然其形未見常
　猶未常聖人體之謂之無名
元一含妙妙元流光流光含氣元妙之常吾
曰元常之道道法元常
　氣形數三者之在妙有非有非無流光爲
　氣氣結爲形形見爲數古之至人體於妙
　無出爲妙有曷甞無是三者然亦竟非有
　也蓋流光之氣非隂陽所感妙氣之形非
　假合所造形見之數非一二可求故入而
　爲太虛出而爲妙有分形散氣形千萬不
　爲有餘歛景吸光形閉藏不爲不足是謂
　元妙之常道法元常故不可致詰
　　　第五章一百六十六言
隂陽之妙清濁之杳杳妙相因而元生
　隂陽同源之謂妙清濁相容之謂杳隂陽
　以氣相同清濁以形相混妙氣同爲無氣
　妙形同爲無形故曰杳妙相因
元含萬象萬象含元萬象生元元元元生萬
象
　元含萬象而非形也萬象生於元而非物
　也古之至人反身而誠則萬物皆備於我
　致中和則位天地育萬物皆在吾中和之
　中釋氏謂意生身者身隨意生非造所造
　即道家靈光八耀混生萬神而如意所生
　迅疾無礙乃至種類俱生無所不有不可
　計數此之謂元元生萬象
神不知神眞不知眞道不知道吾元始於虚
無道隱無名眞隱無形神隱無靈吾神爽靈
吾眞幽精神隱無靈無靈至神眞隱無形無
形至眞道隱無名無名至道三無合元
　元之妙神隱於無靈眞隱於無形道隱於
　無名故無靈爲眞神無形於眞眞無名爲
　眞道故曰三無即爲元敷落五篇非聖人
　强爲之次也妙者在道爲聖之極在人爲
　䰟之始非象非物不死不生吾之本始所
　謂妙也元爲妙之次在人爲胎光神爲元
　之次在人爲爽靈眞爲神之次在人爲幽
　精自是以下則爲道自道以降性成而形
　具故人之三䰟一曰胎光二曰爽靈三曰
　幽精者義取諸此易曰精氣爲物遊䰟爲
　變精氣爲物則質具而體成有成則有壞
　物不足以爲固惟䰟遊於物物壞而䰟不
　亡故易謂之變古之聖人深切者明所以
　示人者如此故妙在䰟上而道在䰟下妙
　爲䰟之先道爲䰟之降自道而降聖人不
　居自道而上衆人不處衆入所以生生死
　死死死生生者由道降爲𩲸𩲸盛而䰟
　也聖人䰟盛而𩲸亡故與道同遊衆人𩲸
　盛而䰟亡故與物俱壞由是觀之所謂三
　䰟者即此元神眞而七𩲸者喜怒哀懼愛
　惡欲也全䰟即爲仙全𩲸則爲鬼䰟與𩲸
　兩立則爲人此理之自然聖人復起不易
　吾言矣雖然聖人爲䰟衆人爲𩲸此自其
　旣成而言之若元始之初䰟𩲸未分清濁
　且未之判則孰爲䰟孰爲𩲸哉及其旣分
　全則爲䰟散則爲𩲸㳂而上則爲䰟流而
　下則爲𩲸正則爲䰟邪則爲𩲸眞則爲䰟
　偽則爲𩲸其本同其末異故𩲸亦䰟也䰟
　亦𩲸也𩲸消則爲䰟䰟消則爲𩲸佛氏所
　謂無明即佛性者此之謂歟
吾元始之元道周旋不可妙妙不可得自然
元妙上下徃來周旋自然吾始於元元之元
吾不知其自然元道元德孰能體吾元道元
德復歸吾元始是謂還元返本之道盡矣
　聖人體元始之道以周旋於物妙藏於形
　跡之間和其光同其塵不可以妙非不可
　以妙謂在其形跡之間而形跡亦妙故妙
　不可得上下徃來周旋世故自然元妙而
　不見其徼蓋吾本始於元之元體吾自然
　以應於物而吾亦不知其自然如是則不
　獨元道化妙而元德亦化妙巨細心跡無
　不妙者孰能知之哉由吾雖體道德而岀
　世復返道德於元始是謂還元返本之道
　盡矣
　　　第六章一百四十八言
　元生神神生元
　元之降爲神神之合爲元神以元而靈元
　以神而顯故上下相生
吾元自粹元一旋生元色未闢恍惚杳冥蒼
素彤黅含四象四象含光
　蒼素彤黅爲四象不言玄者玄爲色之母
　無色爲玄元色未闢其光玄玄元一者玄
　之謂也由有元一旋生五元故天一爲水
　天生水中水浮天而載地元之未闢自然
　太玄之中有蒼素彤黅之光合爲四象五
　元恍惚杳冥
吾元始之妙用一元非一元一元之妙妙生
元元生妙
　妙爲元之祖元爲妙之用自妙入元故稱
　一元一元之用元妙交相生不知妙之爲
　元元之爲妙
蒼素隱顯左右相元元光恍惚元岀元入出
入無門吾不知其元元彤上下不皦不昧上
下一元元法自然
　蒼東方木色之氣素西方金色之氣木左
　金右故曰左右相元彤南方火色之氣元
　北方玄色之氣火上水下故曰元彤上下
　元光恍惚東西蒼素有出有入而不見其
　門南北玄彤有上有下而不顯其晦有岀
　入而不見其出入有顯晦而不見其顯晦
　故神用無門道法自然
無爲自然自然無爲道在恍惚之先元元無
爲之先孰能體吾無爲自然元因無爲無爲
因元因元生自然吾不知其然吾元始無爲
之天
　無爲之天有蒼而非木有素而非金有彤
　而非火有玄而非水有黅而非土有左有
　右而非左非右有上有下而非上非下有
　出有入而非出非入有顯有晦而非顯非
　晦有色非色有象非象自然非自然無爲
　非無爲故曰孰能體吾無爲自然又曰元
　生自然吾不知其然是之謂無爲之天
　　　第七章二十言
有無上下左右内外恍惚杳冥妙妙中問元
在其中
　物必有有無之數上下之位左右之别内
　外之界物之所不能免妙妙之中元在其
　間非有非無非上非下非左非右非内非
　外恍惚杳冥未涉此八者
　　　第八章一百五十言
元黄始妙始妙相因元因黃黄因元元始黃
始不知其以
　以道言曰元以色言曰玄故元亦玄也天
　元地黄皆因始妙之本元因黄黄因元交
　相因交相生元始黄始不知其以所謂以
　者妙之所也
不見之色不聞之聲妙之又妙忽然而生無
象之象無物之狀妙之又妙忽然而形元元
見矣赤素變化幽黄洞彰元常造作元道由
生吾不知其生無爲元黄妙更之根
　聲色生於至妙物象成於至妙忽然而生
　忽然而成無使之者故赤素變化火金相
　剋而相成幽黄洞彰水土同處而相剋是
　爲元常造化元黄之道爲萬化更變之根
根生至妙妙生元元生黄黄生元三一之妙
自然而成
　至人根於至妙妙生元元生黄黃復生元
　自無入有自有化無妙元黄三而一一而
　三故曰三一之妙自然而成
元元又元中有元黃之道元始元元之母元
聲元象吾元元之毋聲象得矣吾曰此元元
吾不知其元元道無上
　元中有色故曰元黄元元之母出生色象
　故色象以元爲母元元以吾爲母唯吾無
　母是謂吾不知其元元道無上
　　　第九章一十六言
妙隱元生道隱妙有有無相生神用不窮
　妙隱而元始生元含至妙道隱而物始有
　道妙有中妙中之元元非顯也有中之道
　道非隱也故元亦妙有亦妙有無相生神
　用不窮
元始說先天道德經註解卷之二















元始說先天道德經注解卷之三洪五
　神篇一千言章
　　　第一章二百五十二言
元中有神神之又神吾不知其神神中有元
元之又元吾不知其元元神和合道法自然
吾不知其自然
　元神眞道皆從妙出五而一一而五故元
　中有神神中有元方其爲神也不自知其
　神方其爲元也不自知其元元神和合亦
　且不知其和合故雖自然亦且不知其然
左動石應右動左應呼之岀之吸之入之逺
之又逺一之又一神用神一用一吾不知其
用吾曰無爲吾非無爲本不知其用應之者
静神之道
　道無所不在充滿六合包合虛空苟執其
　機則無所不應如撫宫宫動撫角角起蓋
　有不知其然而然者故左動則右應右動
　則左應呼而出之還復吸之吸而入之還
　復呼之以爲近耶逺之又逺以爲多耶一
　之又一是之謂神雖全於神吾且不知其
　用使神用神神神更用則神不知神使一
　用一一一更用則一不知一如汞走盤中
　一一自圓無使之者故吾曰無爲如此則
　雖無爲非無我我不知其用應之者静是
　謂神之道
妙元生神吾不知之生吾所謂至生至妙生
妙妙由妙生自生之道吾元言於妙生不可
窮無復得其始吾能知其巳
　自妙元降而生神吾不知神之生蓋守妙
　體元神神自生吾不知其生是謂三生至
　生者神生於妙生不可窮旣不可窮則無
　得其始無得其始則不見其巳雖不見巳
　至妙施而寂還歸於妙有若巳者非實巳
　也吾能知其巳旣知其巳可復使之起矣
左動左應吾不在左右動右應吾不在右呼
之出之吾不在外吸之入之吾不在内吾始
從而應之巳失吾矣吾所應運守乎大方之
本故無方吾所應變立乎大象之首故無體
　左動左應而吾不在左右動右應而吾不
　在右則動非我應亦非我呼而出之不知
　有我之岀吸而入之不知有我之入蓋我
　無所不在楞嚴所謂性空眞火周遍法界
　譬如手執陽燧求火於日一虚執鏡一處
　火生遍世界執遍世界起人固知其有左
　有右有呼有吸而不知無所不在殆將無
　應無動無出無入若纎毫有應之之心則
　役於物之不暇又安知吾之爲吾哉唯吾
　守乎大方以應運故其運無方吾唯立乎
　無象以應變故其象無體外無方内無髓
　非天下至神其孰能與於此哉
吾常變化吾不知其變化吾始一於元中吾
方三化至眞與吾爲一一非一吾用與不用
吾不知其動靜神之又神
　神之生於元妙之中如雲出山須臾之間
　變態橫生而雲未甞自知也吾體於妙一
　化於元再化於神三化於眞雖三化而未
　甞不一一亦三三亦一用與不用無不皆
　化故動亦神静亦神神之又神
　　　第二章三十三言
妙元神一七九三隂陽天地日月土木火金
水一二三一二三一二三神在無無之元
　妙至元渉於象至神渉於數故元篇言蒼
　素彤齡之象神篇言一七九三之數揆之
　河圖則一爲下九爲上三爲左七爲右驗
　之天数則始青得九陽爲木丹光得三陽
　爲火素靈得七陽爲金玄上得一陽爲水
　皆一七九三之數分布於四方在隂陽爲
　氣數在天地爲運數在日月爲交数在五
　行爲用數莊子曰道與一爲二二與一爲
　三自此以徃巧曆不能知其數夫自無通
　有而至於三而況自有適有乎若以莊子
　言之則自有妙之名而三巳具況自妙而
　元自元而神則巧暦巳不能筭故自一而
　二自二而三三而又三出至於不可騰數
　唯神雖散而千萬渉於數而非数故曰無
　無之元謂之一且不可得而況於三乎
　　　第三章一百二言
天地元合隂陽元交日月元抱三元混無萬
象無有是謂元根
　元根於無天地非元不合隂陽非元不交
　日月非元不明抱者含元著明之謂也
吾元始於初爲神之靈神生虚無虛而不屈
吾曰太元之神初孰能虚無以生神初神初
妙一吾始生妙無虚虛
　神者生於妙無元始之中虚而不屈動而
　愈岀皆其自然無作之者故太元之神初
　孰能虚言虚非能可造也本於至無而生
　至神唯本初之神與本初之妙合而至用
　故曰一吾始生神雖生矣妙無虚虚
元虚太元之眞虚太一因其初元始太一之
有無神合於太虚太虚元元之神出入於妙
元
　元虚之元爲眞虚雖太一亦因之元始太
　一妙有妙無必合於元虚之虛而後爲至
　故太虛爲元元之神神全則有出有入雖
　有出入其迹不膠故曰妙元
　　　第四章八言
天地生神神生天地
　神者妙萬物而爲言故虚亦有神實亦有
　神虛者神之本實者神之含物之未生神
　潜於虚物之旣生神潜於有神亦資有以
　生故曰天地生神有亦資神以立故曰神
　生天地
　　　第五章一百四十四言
元虚元實神爲元一一藏元虚神爲恍惚一
神不止恍惚不可得神眞生恍愡混混於杳
冥吾一不見吾神不聞神交於元虚
　始而爲虚其漸必實神在虛不加多神在
　實不加少故曰神爲元一此一藏於元虚
　爲恍惚之妙若神不凝則恍惚不可得神
　眞始凝於太虚之中恍恍惚惚混混於杳
　冥雖有一而物莫見雖有神而物莫聞然
　吾一未甞不一吾神未甞不神故曰神交
　於元虚神交者楞嚴所謂見猶離見見不
　能及者歟
元始之至道至道之虚神定之初太一之始
合神合妙太始元妙元妙太始吾元神之元
元不可得神不可一變化之道神明之用建
基立兆生生化妙
　至道集虚基神定之初定極而應則萬神
　自集集不知集以一化萬合妙合神此妙
　自然皆吾本始妙元之用求神之元元不
　可得若有得有元神亦物矣非神也由其
　無得故神不可一千變萬化其用不窮與
　妙有建基立兆妙生神神神轉相生故曰
　生生化妙
初吾方在一變三合之神元元始之神神變
化妙應妙應變化神之自然物不知神自然
神乎神
　妙合元元合神謂之一變三合之神元此
　吾元始之中神神自變變而應物妙應妙
　變神之自然自然之神神乎神易曰無思
　也無爲也寂然不動感而遂通天下之故
　非天下之至神其孰能與於此夫内無思
　則心不知心外無爲則身不知身内不見
　心外不見身則寂然不動寂以感通則不
　以心知不以身爲無思而無不知無爲而
　無不爲是謂通大下之故故者迹也而天
　下之迹莫能逃焉此即妙變妙應之謂也
　非天下至神其孰能與於此
　　　第六章一百三十四言
一神妙一神元妙神元神動神靜神出神入
神有神無神隂神陽神見神聞神恍神惚神
左神右神一神萬神神乎神神不知乎神
　神一於妙神一於元元亦神妙亦神則動
　而靜出而入有而無隂而陽見而聞恍而
　惚左而右一而萬莫不由神之變化神乎
　神神不自知其神
吾元始之神神之道神而後知神神妙於一
物鬼神不得其神
　道以所證者之分量爲差次上可以兼下
　下不得知上唯彼生於此然後知吾之所
　故唯神而後知神如楞嚴所謂色界一十
　八天其間有五不還天彼色界四禪但有
　欽聞不能知見由是言之天人之相見者
　獨欲界六天色界四禪十三天而巳且同
　爲色界而色界中五不還天巳自不能相
　見而況於無色界乎自無色界而上釋氏
　不名爲天且無色界尚猶身心滅盡定性
　見前無業果色而況其上者也此即道家
　謂之無爲釋氏所謂佛也夫神之所以妙
　萬物者故能上合太始下合群物合太始
　不知太始之無合群物不知群物之有方
　出於妙而下與物合唯神能自知鬼神何
　足以知之哉故曰神妙於一物鬼神不得
　其神
吾元始神之五吞赤内黄吸蒼服素救元於
吾元宫太一神母
　元始之天非期於五色而五色自生如眼
　耳鼻舌之生於形無使知者故收元於元
　宫爲太一神母元即玄玄即虚虚爲母於
　玄之中吞赤納黃吸蒼服素是爲五行之
　眞色亦非吾故欲吞之納之吸之服之是
　四者具於太一之中機動則色應神動則
　天隨釋氏所謂性色眞空性空眞色汝以
　空明則有空現地水火風各各發明則各
　各現若俱發明則有俱現所謂吞與納吸
　與服亦發明之義也
吾元始一元七動九鎮神始神終復於元元
　數始於一成於三中於五變於七究於九
　故生數屬天自一至五得陽數三成數屬
　地自六至十得隂數二易三天兩地之義
　也故数至五爲中中五不用至十爲極極
　復歸一去五與十則自一至四爲物生之
　大數自六至九爲成物之大數自一生二
　而有上下上下定而中立旣有上有中有
　下則爲三旣有三則有左有右有前有後
　則爲四三爲陽故人天得之而竪四爲隂
　故傍生得之而横元數之初一爲天二爲
　地三天之一即天數爲三兩地之二即地
　數爲四天數紀之以世地數紀之以界故
　世爲三界爲四楞嚴三四四三宛轉十二
　天地之大數世界之成壞盡物類生以至
　歳日月星辰窮十二變爲一旋復此之謂
　物生之大數所謂動於七者政以七緯星
　以七紀歳以七成所謂七動者即日月五
　星爲緯七紀者四七二十八宿爲經一月
　晦朔弦望四七二十八日有竒而日月交
　會一歳十二會而晦朔弦望四十八有竒
　即七七之數也所謂究於九者天有九天
　地有九野位有九品人有九等凡一日之
　時十有二全明者七合有時而明爲九自
　卯至酉爲全明寅與戌爲有時而明故七
　動九鎮至十二而極此物成之大數也故
　一三五爲陽中之陽七九爲陽中之隂得
　道者能使七之隂絶而返於陽九之隂絶
　而還於一故謂之七返九還義取諸此故
　曰神始神終復歸於元元
孰知吾元始知元始之不神無不神矣不神
元始之神
　神之妙出有入無變化不測若遂以變化
　爲神則非也蓋神本於妙無岀於元始之
　眞内絶心意意識返於自然則神本不神
　唯其不神故神無不神
　　　第七章一百五十言
神不神不神神一神含元萬神返一
　神猶不神而分神神猶不神而神若心有
　所思則神結於所思而止安能以一爲萬
　神神自用各不相知哉猶非心意意識内
　絶情解即萬神混生及其含元自歸萬神
　返一方其生亦自然而生及其返亦自然
　而返是謂不神之道
吾始化於元始不知神始元元神母孰爲元
元元首神之元元之神相無相有元始不知
吾生自然之道
　神本於妙無終無始自然而凝自然而化
　化則爲神凝則爲妙妙覺無相化而爲神
　神相恍惚妙覺非無神相非有故相有相
　無元始不知
神動神靜一變一化神視神聽莫得其眹神
神不昧吾始得之
　我無動靜而神動靜我無變化而神變化
　我無視聽而神視聽是之謂神神不昧莫
　得其眹惟元始得之
妙定其恍惚杳冥之中眞一自然淵淵妙宅
神元一生一神生神神生神不若無神一生
一不若虛一自然得一
　知神守神神始不神知一守一一始不一
　不神而神神乃不測不一而一萬變歸一
　故恍惚杳冥眞一自然淵淵之宅神之本
　也是以神神不若無神一一不若虚一
眞之元守眞元於無用神能長生元生元元
神造化於虛谷吾宅虛谷之妙
　得道者守眞元於無用故神能長生人之
　所以不能長生者由内六根散爲外用奔
　色逐聲去而不返儻能知六受用根奔佚
　之元守眞去僞旋元自歸即六根無用根
　塵内銷靈光炳然神生無中是謂造化於
　虛谷長生之宅
　　　第八章一百八言
神妙神元有無自然吾不知其用
　妙元爲自然之無神神爲自然之有妙妙
　元而神無中有有神而妙元有中有無皆
　本自然吾不知其用
用神之晦定神之明神明神晦神交元黄元
黃交神吾不知其有
　晦爲明之根妙爲神之本晦而合妙明而
　應變神交元黄元黄者天地也神之交於
　天地天地之交於神渉於有者備矣渉於
　有吾不知其有
神不神元之子元不元神之母神母不生妙
元神合知母守子道合自然
　神爲元之子元爲神之母神之所以不神
　者以其岀於元元之所以不元者以其能
　生神知元之母守神之子道合自然
元之又元元生黒神之又神神生白知白守
黒神明自來
　元元之極爲玄玄爲黒神之極爲顯顯爲
　白知白守黒其白不窮知神守神其神不
　測
神來無來元始大朴元中大朴衆器無有神
元妙器
　以元中大朴爲器不知器之遇神神之遇
　器謂之無來之神非器之器故衆器無有
　　　第九章六十九言
神居妙谷一生虛室虚空妙谷吾元始妙宅
　谷虚而受妙虚而應故谷含萬象妙含萬
　神虚室之中至白自生純一不雜故謂之
　一元始之妙如谷如室無所不受神生元
　中動而愈有
元一之始神之居抱之守之載之致之盜之
復盜之盜復盜之鬼物徃來妙谷冲虚是謂
眞賊
　神之居於元抱之守之載之致之若非我
　有也非其有而有之謂之盜學道者之於
　神若用非其有盜之復盜之盜之又盜如
　鬼物徃來如谷冲虚愈用愈有是謂眞賊
　易曰作易者其知盜乎易生生之不窮用
　之而益有如盜他入之物不種不穫自然
　應用與此同意
　神元神武盜不可見元神妙一廓然自得
　易曰聖人洗心退藏於宻非古之聰明睿
　智神武不殺其孰能與於此神未有不顯
　武未有不殺有聰明睿智而能洗心以退
　藏有神武不用而能致用於不殺非神藏
　元无藏神不可得也若極其至則元神妙
　一廓然自得


元始說先天道德經註解卷之三
元始說先天道德經註解卷之四洪六
　眞篇一千言章
　　　第一章四十四言
眞眞眞神無不靈靈無不神
　靈爲神之用眞眞之妙靈亦神故精亦妙
　粗亦妙
九還之道杳杳之眞無爲無作眞全神却
　致一爲眞數至九還歸一十即一也若百
　千萬乃衍十而成耳自一而九周極萬物
　九還於十復本之義却神全眞無爲無作
　謂之眞人
一定之器眞元大朴眞眞眞眞眞眞眞眞眞
　道有大小眞爲道母衆人自道入眞眞而
　後神至人以神入眞却神返本故曰一定
　之器眞元大朴眞眞眞申言之者不雜之
　謂也
　　　第二章一百一十一言
杳杳冥冥至精至眞神一不雜定變定化
　杳冥非無精眞生於杳冥故杳冥者精眞
　之本也抱精守神一而不散變化出焉人
　甞求變化於變化而不知自然之必變必
　化蓋杳冥爲眞精之本一爲變化之本求
　精眞必不精眞求變化必不變化若神不
　雜則必變必化有不待言者此聖人所以
　貴無爲也
眞元妙有眞一自然深根固蔕
　妙有者無所不有眞元之中可以位天地
　育萬物人見其如此不知爲眞一自然深
　根固蔕者根於妙無也唯其根於妙無故
　妙有開敷如根有枝如花有實皆自然之
　理
一又一信又信信信不脫後天地息
　一者無所不一信者無所不信學道者之
　病在不能一不能信故動則一人也靜則
　一人也語則一人也黙則一人也如此則
　不一矣信有眞理而不信無理之不眞信
　有清淨而不信無物之非淨信有一我而
　不知六合之内無適而非我信有一心而
　不知巨細之物無物而非心如此則不信
　矣不一則不可强一不信則不可强信欲
　其必信必一一之又一信之又信非有眞
　見者不能若信信不脫雖天地有盡而此
　見蓋未甞終窮也
眞一妙道自然眞道各眞其眞一眞曲全
　知自然之眞則運用之間無使然者學道
　之士運用皆空遇事則施應而不膠無事
　則虚虛而不寂故動亦眞靜亦眞直亦眞
　曲亦眞動不失靜曲不失直故曰眞以曲
　全
吾元始眞道得一盡矣
　孔子謂子貢曰賜汝以吾爲多學而識之
　者歟曰非歟曰非也吾一以貫之且多學
　而識識爲學病識之所爲病者猶不知一
　也荀知其一則仁義不相戾忠孝不相違
　剛柔不相背曲直不相害動靜不相亂語
　黙不相反如是則道一道也物一神也物
　不異道道不異物精亦粗粗亦精故曰通
　於一萬事畢
衆眞皆息吾不知其息眞元妙一
　動無非眞故息無不眞眞動無動眞息不
　息故曰吾不知其息是謂眞元妙一
吾元始鎭於元首一眞之道吾無所不一吾
眞元至道衆眞歸吾一眞道眞常矣
　楞伽有外道常論謂凡物本常本常不變
　又謂物本不常思量計常若物本常則常
　爲定論若物本不常思量計常則常爲非
　實故釋氏抵之老子曰知常曰明此曰眞
　道眞常所謂常者即一即眞即妙即元即
　神即道故曰吾無所不一衆眞歸吾一不
　獨此也即事即理即物即我即有即取即
　愛即受無所不一無所不空是謂眞常至
　一
　　　第三章五十二言
妙一元一神一三一同眞妙一不散無爲變
化眞元自然
　妙非妙元非元神非神何以故同一眞故
　眞同不散故變化不測而猶自然也
見一守一抱一入吾元一
　必先見一於無所不一然後能守一必能
　守一於無所不一然後能抱一若不能見
　則不能守不能守則不能抱不能抱則不
　能入矣故一以見爲先苟於物不見一則
　短長相害物我交違又安能守而不失乎
吾太上元始妙定眞一太一元始之尊號得
之者眞
　元始妙定即釋氏所謂涅槃也楞伽謂涅
　槃與空無别有誼此即眞一太一之謂也
　　　第四章一百四十二言
一眞返元萬化歸一眞一守一入吾神天無
一非一一不可一元始之眞道一不變神一
不化一返妙元元之一道
　眞返於元萬歸於一守眞存一是謂神天
　神天之妙無一非一楞嚴佛告文殊如來
　自住三摩地中見與見縁并所想相如虚
　空華本無所有此見及縁元是菩薩妙淨
　明體云何於中有是非是如汝文殊更有
　文殊是文殊者旣識其眞於中實無是非
　二相且見自眼根縁於塵色因有塵色内
　發識知三摩地中觀此塵縁猶如空華本
　何所有不可謂是雖是空華而知空華者
　元是菩提不可謂非今以佛語參對發明
　如眼見色萬有不同由是言之又誰是一
　原其本根由吾元妙若非元妙塵無所縁
　由是而言又誰非一若未識文殊言文殊
　者有是與非旣識文殊則是非二相自然
　不起一與非一義亦如是由不知一故有
　是非㨂擇推尋旣見一眞其間自無一與
　非一故曰無一非一所謂一不可一者此
　言一之不可定也若以一定爲一則一而
　不變故一不可一若道一則不變不變則
　非道神一則不化不化則非神唯一返妙
　元雖萬不同而一不見一是謂元一之道
吾元始至眞無極上眞元道生吾無神之道
　眞之至道之上無神無極是謂元始
眞眞之體倚仗元黄無無之數忽然有一吾
得而見
　眞眞無體倚天地而成體無無無數假於
　一而有數有體則有物有數則有滋於物
　知眞於滋知一非有道者不能
孰能守吾眞一于妙眞見眞一知一一寡一
微守之尊一無始至無極
　惟眞見眞惟一知一方其爲見物所不見
　方其爲知物所不知其守之也至寡至微
　其用之也至溥至博方其守之也幾於無
　始及其用之也至於無極
眞定無爲一妙無數無爲無數元始眞一
　有爲渉於境有數渉於物眞定妙境無境
　之境眞一妙數無數之数故曰元始眞一
無神居乎衆始道全無數眞全無爲眞得眞
矣
　苟不識眞則一塵可以蔽天一芥可以覆
　地儵見其眞則雖在事物間猶無數也猶
　無爲也此由衆人無眞故所見皆不眞聖
　人自眞故所遇皆無不眞也是謂眞得眞
　　　第五章十五言
眞守眞衆僞不生信信之誠眞道得矣
　以眞守眞則無僞不眞以僞求眞則無眞
　不僞中庸曰誠者天之道思誠者人之道
　所謂天者識發於中有若天然無誠之者
　儻有意於誠則是思誠思則有邪思則爲
　偽人道之患自此始矣信信之誠無思有
　信有信之極自然而誠此爲眞道之極
　　　第六章一百一十五言
神生眞眞生神神合眞變化定無神神入眞
致一後得入神至眞吾歸無無
　眞神相合雖有變有化而無變無化皆本
　自然神神入眞不見其變化由是致一得
　一雖千變萬化而皆出於無有是謂吾歸
　無極
太始眞一未生恍惚之數在毫末之始元始
得其妙數守一不變定無固始守神不離一
眞守神神不見守
　易曰原始要終故知死生之說原吾未生
　吾從何來及其旣終吾從何去若知其自
　來即可知其自去矣太一之始未生之初
　恍惚之數在毫末之端方是時一全而不
　分元始得其妙數妙數者一之謂也元始
　能守一不變定無固始故能獨立於天地
　之先人所以流浪生死由其不能全一在
　於無中不能自持太始之一分爲六用攬
　塵成根故有形象無不可定始不能固根
　結形成喜怒易其性哀樂動其情去本逐
　末遂乖元始至人則不然知塵虚妄塵不
　能縁塵旣不縁則六不分一一全於無内
　瑩發光故無無之用定始始之道固自然
　神不離一一不離神以眞守神神不見守
　何以故本不離故本自不離守亦無用
吾不爲無無之用不在有有之形妙谷含眞
妙眞含虚妙元眞一之元吾眞自得
　知神之生於眞即是爲無無之用知眞之
　可生神即是生有有之形無無之用而吾
　爲其用有有非形而吾爲其形皆由知始
　故楞嚴云知見立知即無明本知見無見
　斯即涅槃無漏眞淨但於無用之用用而
　不用於有有之形形而不形知見不生知
　見無見即是妙谷含眞妙眞含虚眞眞自
　得吾不知其得
得一無得眞得眞元妙眞一無有
　學道有纖毫所得即爲塵勞故清淨經云
　雖名得道實無所得佛書云於法實無所
　得若云有得得必可矣可得可失所見不
　眞若得一而實無得一不可離我即一一
　即我是名眞得眞一無有
　　　第七章一百五十三言
皓皓眞元冥冥妙一洞然元谷恍生玉室吾
方抱元素含黄極定其丹檏無色無聲寂然
眞體與吾爲一
　眞元妙一皓皓其素冥冥其深如谷之虚
　如室之温抱元素者天之色也含黄極者
　地之象也抱元含黄包括天地以爲丹檏
　所謂丹檏無色無聲寂然眞體若以有檏
　爲檏乃元黄之分非其全也抱元含黄則
　天地未分自未始有天地而眞體與吾爲
　一矣此之眞體本與吾一由吾不一與一
　自異故散失元常元常之道一者自得
吾元始得一眞之道元黄大象妙一清淨虛
中化一眞元未變道不可得
　元黄大象未始有象唯妙一清淨而巳自
　虚中化一而大道生若眞元未變妙妙無
　形元元無體神神無數眞眞無變則道不
　可得
大道隱眞眞元無作神眞一定興逝不去眞
名乃乆是謂信流眞逺眞還一返
　眞散爲道道隱至眞道在天下大而妙元
　小而仁義則道有小大得道者生失道者
　死則道有得失人存道興入亡道廢道有
　興廢若眞一妙元則無作無止無去無來
　湛然常存興逝不去故眞爲常道眞名乃
　乆眞從道降流不失信逺不失初道散爲
　物去本逺矣而眞未甞䘮一未甞離若能
　還一返眞復歸元初則未甞散未甞亡也
吾太始神符妙不可得與物同名吾一無名
眞名不去
　易曰聖人以此洗心退藏於宻吉凶與民
　同患神以知來智以藏徃心者七情之根
　有喜有怒有哀有樂皆非心體去情純性
　謂之洗心心不雜情精純自住謂之退藏
　於宻在我如此則渉世而未甞渉世與民
　同患而實未甞同患故退藏於宻則無我
　與民同患則無物内無我外無物則其始
　無始故曰神以知來其終無終故曰智以
　藏徃至人神符於太始妙不可得然出而
　能與物同名雖與物同名而吾一無名所
　謂妙不可得者即退藏於宻也與物同名
　者即與民同患也雖與物同名而吾一無
　名則名可同而一不可同名可名而一不
　可名即無始無終眞名不去之義
守名名離執檏樸散建檏立名失吾眞矣守
無名鎭無檏是謂元檏妙眞長生乆視之道
　有名即同物可執即同器唯守無名鎭無
　檏無物與器即無得無失是謂長生乆視
　　　第八章二百一十八言
恍恍惚惚火中生神杳杳冥冥水中生精火
炎升上七變生神水流降下六化生精七六
變化上下相成精神徃來妙體生眞神七變
生眞火精六化生眞水六七十有三妙
　神生於恍惚屬火精生於杳冥屬水火之
　性上水之性下上下相交精神徃來故水
　中有火火中有水精中有神神中有精是
　謂七六變化上下相成天一生水性本陽
　也體成於六而屬隂地二生火性本隂也
　體成爲七而屬陽水自上生而性下火自
　下生而性上莊子曰至隂肅肅至陽赫赫
　肅肅出乎天赫赫發於地肅肅之氣本出
　於天天一之用降而下行中交天五成形
　爲六生水而屬地赫赫之氣本發於地地
　二之用出而上行中交天五成形於七生
　火而屬天故水本天而其成則地在人爲
　精火本地而其成則天在人爲神故謂之
　六化七變七六變化合爲十三然則十三
　者乃水火之體是其巳變巳化之質非元
　變元化也
妙吾之至眞眞一生於妙數之始神中精與
吾岀生精中神與吾入死死不亡生不壯十
有三之妙知之守之用之長生乆視吾道合
眞號曰眞人
　十有三乃數之成爲水火之質水火以質
　相遇則尅賊不能以相容唯水火之元數
　眞水藏於眞火眞火藏於眞水眞眞不壞
　此易所謂水火不相射者言其眞水火之
　能相容也至人知之求水之眞於心於心
　配汞求火之眞於腎於腎配鉛心神也神
　中有精其精不滅腎精也精中有神其神
　不壊雖出生而不生故曰生不壯雖入死
　而不死故曰死不亡眞人於十有三之形
　而識十有三之妙知之守之長生乆視
眞人抱一致一含眞天火神地水精天地精
神七六水火吾合爲眞十三返妙眞一自然
妙數合眞入死出生之道得矣
　水火二物同原而異體相剋而相成唯眞
　人然後能一之於是抱之使之不離致之
　使之不散舍之使之不異合天地精神七
　六水火皆致其用由返十有三之妙然後
　眞一自然儻不知十三返妙而徒任水火
　之死質不循其初則更相剋賊水敗火㪚
　不終朝而死矣
昩十有三之妙數䘮眞取死吾曰眞死眞死
眞亡不得返常
　知眞水火之交相養然後知精神之交相
　生昧其交數則物失其養物失其養則死
　亡隨之是謂眞死
天生神地生精天地合妙眞一不化無極之
道吾眞無上是謂無上眞道
　天生神地生精者物物得之至於合天地
　精神知神中有精精中有神能使眞一不
　化者唯至人爲然是謂無上眞道
　　　第九章一百五十言
日火月水日神月精神魂精魄天長地乆十
有三之妙數萬物不能逃一變一化浮沉鬼
神日月相移
　陽本於隂隂本於陽夏至隂生於天冬至
　陽生於地故水中含火火中含水神中有
　精精中有神在人爲魂魄相抱在物爲天
　地長乆皆十有三之妙數萬物不能逃但
　人不識其變故陽窮於陽火上而不能下
　隂窮於隂水下而不能上若知其變化使
　龍從火出汞出於砂識心中之至隂虎從
　水生銀自鉛成識腎中之至陽自然龍虎
　相交鉛汞相配内可以成丹外可以成物
　是謂浮沉鬼神相移日月古語云至人奪
　得造化意手摶日月安爐裹又曰五行顛
　倒術龍從火裏出虎向水中生者以此
天地至眞吾始未闢混合爲一眞吾方守於
元始恍恍惚惚吾不見十有三之妙數自然
之道在吾三要吾知其要不知其妙
　此言水火雖眞而非眞吾之至眞自吾始
　未闢合而爲眞方是之時孰爲水火吾方
　守於元始恍恍惚惚亦孰爲十有三之妙
　數及自然之道相交相成自一爲三所謂
　三者水一火二水火之交爲三此之謂三
　要三要旣成亦自然配合無使之者在吾
　未甞不一吾亦不知其妙此非故爲不知
　乃自然而成雖不知可也
固定太初守鎭元始道合元眞吾入無極無
盡鍊成浩劫妙一靈元恍惚之數杳冥之眞
自然之神生元始終元極太眞妙數元始眞
道元始用之至至成天成地
　化錬水火交養精神足以爲道矣而未爲
　至也所謂至者必在固定太初守鎭元始
　道合元眞入於無極鍊成浩劫妙一靈元
　自然之神無始無終是數非數是道非道
　然後能變化萬物吾元始用之以成天成
　地

元始說先天道德經註解卷之四















元始說先天道德經註解卷之五洪七
　道篇一千言章
　　　第一章一百九十七言
眞散道生道還眞復眞生道道生眞眞出道
遊萬物得普
　眞散爲道道有清有濁有動有静雖爲散
　矣然清者濁之源靜者動之基本出於一
　若能知一則道還眞復自無而入有則以
　眞生道自凡而入聖則以道生眞及眞出
　遊於道萬物莫不皆得
八用從橫三元反復始至大而無不細道元
周始圓上方下横中合一道法自然
　天地之始本於四大火風成形居於東南
　地水成形居於西北四大化爲八卦風結
　成木木爲火母故震巽主之水者風之餘
　氣也地剛成金金爲水母故坤兊主之金
　者地之餘氣也乾亦金居西北艮亦木居
　東北故四大分爲八卦八卦變五行更相
　生更相剋故曰八用縱橫元清爲天黄濁
　爲地天至陽也夏至隂生於天地至隂也
　冬至陽生於地清濁相交法天象地中立
　而爲人是謂三元返復道始於至大其方
　無方極於至細無微不徧道周萬物天圎
　于上地方于下横中爲人三合於一皆法
　自然
象帝元遊吾失元始元道周還復歸元始
　八卦旣立帝出乎震齊乎巽木氣極矣風
　木相感火德始彰故相見於離火氣成塵
　塵結生土致者莫知生役者不自生而寄
　之生也火非生土火息而土自成此致役
　於坤也土結爲澤澤潤生金金剛有聲故
　成言乎兊金土相配金爲水母土之氣互
　相剋賊故戰於乾乾金旣純水出金母流
　而不息故勞乎坎水旣盈溢將返于元木
　爲水子母徃就子風水相和水返於風復
　歸元眞故曰始萬物終萬物莫盛於艮方
　其八用從横帝自震出周遊八方元始之
　妙散於萬物故曰象帝元遊吾失元始及
　元道周還物至艮而成歳功人自精而化
　爲神乃復歸元始之道
三一六元五化八變神道眞一
　三一爲乾六元爲坤乾竒坤耦八卦始生
　乃戴九履一左三右七二四爲肩六八爲
　足五居于中縱横八變不失十五是謂五
　化八變神道眞一
道生道形形復生道道復生形徃來上下道
形道氣形氣上下吾道一周
　衆人之形不能生道終歸壞散雖天地之
　形有不能免人所以貴於天地者謂其可
　以役天地徃來上下不爲形氣之所拘此
　其所以入火不熱入水不濡合則成體散
　則成章道氣形復歸無有
道無用德無爲用不巳爲無極迫成妙化象
上形下元帝遊中終其始始其終帝元道還
不知吾生道復眞得入吾元始
　道以無用爲用德以無爲爲爲無用之用
　用而不巳無爲之爲爲而不息故能於不
　妙不化之中迫成妙化迫成者即成也此
　所謂不壞世法而得眞相者人徒見其在
　天之象在地之形而不知帝遊其中終而
　始始而終物自始終而吾無始終物自生
　滅而吾無生滅以道復道以眞復眞入吾
　神始
一眞八神二十四道七十二變三元分用八
神同異與道合眞一周無盡元道長生吾曰
大道一始終復吾常
　　眞爲一歳八神爲八節二十四道爲二
　十四氣七十二變爲七十二候天地人爲
　用三元剛柔隂陽錯綜八卦雖其分如此
　然其分皆因自然至其自然至與道合眞
　周而不盡生生不窮故曰元道長生道之
　始終雖散可以爲千萬及其復一則始終
　不失吾常
　　　第二章六十四言
遊道不道神神不神不道道吾不見不神神
吾不知知者吾不神見者吾不道道物神物
鬼物物物得道得神得眞眞復得神亦得道
亦得吾無得是謂元德善貸且成
　道不可見神不可神不可見而自見不可
　神而自神故妙空之中非耳而聽非目而
　視一於妙覺六用不分根塵旣銷靈光獨
　耀不道而道不神而神自然之妙也道降
　爲物其別有四道物化其神神物化其魂
　鬼物化其魄物物化其形形壞則物䘮魄
　銷則鬼亡魂衰則神散獨神不亡神全則
　道妙窮盡幽顯不出此四者道物爲仙眞
　神物爲神靈鬼物爲幽爽物物爲萬彚然
　是四者亦可得道得神得眞以其元本同
　出也至人不獨能使物物得道又能使眞
　各得眞道各得道吾以無得而得道得眞
　是謂元德貸者假以成之之謂至人假道
　以濟物故曰善貸且成
　　　第三章三十三言
天元帝道地化三冝元生神化生形道生用
用無用無爲無不爲道應上下帝用無終
　在天爲元在帝爲道在地爲化三者合而
　成功天元在人爲神地化在人爲形帝道
　生用易曰天地設位聖人成能成能者帝
　道生用之謂也用而無用爲而無爲以道
　而成天成德故帝用無終
　　　第四章十七言
天地人鬼神道混爲元始不可識吾道乆成
　天地人鬼神五者各各殊途然其始出於
　一源混而爲道及分爲此五者則有成壞
　聚散囿於形數要亦有終窮也唯其混而
　未散則始不可識惟不可識然後能乆成
　　　第五章二百十言
元明化昩道用隱顯元帝應用萬物得母不
知其子誰知我祖
　方其未始有物昩宻而未彰及元明化昩
　生所旣立道由是隱亦由是顯若不了元
　明隨物䘮眞元明爲色所迷則道自此隱
　若了元明識知變化雖生吾不知其生則
　道由此顯體此應用謂之元帝萬物逐末
　吾獨得母人所以逐末者不知我從道出
　我爲道之子旣不知子孰知其本始
吾言於象妙元始赤子歸吾不去鎭類守元
母變化由變化不隱自妙妙起妙成妙帝出
入
　若有揀擇則妙非自然道惡揀擇故精亦
　妙象亦妙象者物之成形者也物雖成形
　吾之元始未甞有散若能帝不失赤子之
　心如嬰兒之未孩使元始之妙歸吾不去
　知其子守其母用變化由變化吾不知其
　變化使日用顯然之間不隱自妙起從妙
　起吾不知其起成從妙成吾不知其成是
　謂妙帝出入
吾元元之大道徼然不見鬼道神帝用無用
無用無窮成帝妙用神鬼不測吾曰神其門
鬼其戸不見其道不知其行鬼行神遊妙常
變化
　元元之妙萬物受其役而不知故其道可
　以役服鬼怪帝制神明用於無用用用不
　窮帝制萬物神鬼不測禮曰鬼神之德其
　感矣乎視之不見聽之莫聞然則物之不
　可測者莫鬼神若也以鬼神況道但其門
　户耳及其堂奥豈得而知之哉不見其道
　不知其行如鬼行神遊妙常變化近在目
　睫而人莫知也
惚惚恍恍萬物之神奥恍恍惚惚萬物之鬼
宅道行眞化杳冥之靈室虚無至大元居道
安神妙帝寂耳目不可得
　恍恍惚惚誰知恍惚杳杳冥冥誰知查冥
　有知之者則非恍非惚非杳非冥取之不
　禁用之不竭是謂神奥亦曰鬼宅亦曰靈
　室吾始化靈室於無生有元元之妙一穴
　其眞所謂穴者開物成務之謂也雖穴其
　眞而元妙之本不散不亡以無象爲象故
　曰孔容以無神爲神故曰神帝虛無至大
　雖散爲道然散不失元故道無巨細居之
　皆安雖帝用無方然用不失神故其用亦
　寂而不見在於無中聽不以耳視不以目
　耳目且不可得況於聲色之見聞乎佛書
　謂空中無眼耳鼻舌身意者此也
眞人元妙大道本微動出應取用無窮盡道
與物藏不虚不實不奪不取器留不常道還
不休吾故無窮若此
　大道本微用之不盡則非微也蓋多寡有
　無乃前塵分別之相而不知道與物藏非
　相可測則大而小微而廣虛而實實而虚
　奪而取取而奪非形器之所能留礙也至
　于形器然後留礙不常乃有大小廣微之
　别道出形器用之不休吾故無窮若此
　　　第六章一百五十九言
妙變妙化無所不妙元變元化無所不元神
變神化無所不神眞變眞化無所不眞道變
道化無所不道一變一化無所不一
　妙至於無所不妙則妙在瓦礫道至於無
　所不道則道在梯稗今指瓦礫稊稗而謂
　之道可乎然瓦礫稊稗未甞非形器之結
　識假者但見其假識眞者但見其眞者其
　結形則與天地等耳所謂妙在瓦礫道在
　稊稗豈爲過哉佛書論圎覺以爲地獄天
　宫同一淨土涅槃生死同一法性諸戒定
　慧及淫怒癡俱是梵行菩提外道所成就
　法同是菩提智慧愚癡通爲般若是爲諸
　佛隨順覺性此即一變一化無所不一之
　謂也
一散無方數不可及謂之無數六變三元爲
大變六化三元爲大化
　一散無方至於十百千萬以至於不可勝
　數若一一窮之各言其異則肝膽楚越如
　是則雖謂之有數可也若返於一原其皆
　出於道則胡越之逺未甞不同如是則雖
　謂之無數亦可也役於形渉於數要必有
　窮故變化之數極於十八易曰十有八變
　而成卦所謂十八者六變三元之謂也卦
　之始畫爲三因而重之爲六卦始爲三元
　卦重爲六變每爻三變以三乗六故十有
　八變而數窮天六變十有八地六化十有
　八合之爲三十六衍而十之爲三百六十
　日月之運天地之數皆窮於此
一不可得道不可得眞不可得神不可得元
不可得妙不可得有得之是謂有得上下交
德失吾所得無得之是謂無德
　道不可得苟得無得是謂得道若覺有得
　則爲失得有得得德無得得道
一返道道返眞眞返神神返元元返妙至妙
無返變化息矣此道無上吾曰最上妙道得
之入於無始
　返者返有歸空返末歸本返流歸元人所
　以隨流下而忘反者外物怵之爾苟外物
　無慕則内重内重則不流旣不下流則必
　返上返返之極至無所返乃爲至道
　　　第七章一百十四言
妙清元淨妙元清淨大本元清妙淨元妙清
淨之返本吾神復清淨道出清淨清淨道生
　物之本始純一不雜雖非清淨可名而捨
　清淨無名之者故曰妙清元淨大本元清
　學道必自清淨始人能常清淨天地悉皆
　歸故曰清淨道生
清淨妙宮其間有清淨眞法眞一不見一不
可得清淨不在於無數妙道法清淨雖泛不
雜故無數亦不雜
　清淨妙宮有清淨眞法言世人不識清淨
　之體以無爲爲清淨故特出眞法以破凡
　識所謂眞清淨者眞一不見若眞一不見
　則萬法皆不可得萬法旣空雖一亦不可
　見故無不清無不淨又曰清淨不在於無
　數由世人以無數爲清淨自云求淨淨不
　可得故道家定觀經偈曰智起生於境火
　發生於縁各得眞種性乗流失道原起心
　欲息知心起知更煩若知知本空知即衆
　妙門又釋氏心銘有曰止動歸止止更彌
　動唯滯兩端寜知一種一處不通兩處失
　功迷有没有從空背空今以兩偈互相發
　明即見清淨眞法定觀偈云智生於境火
　發於縁智與火即是吾之心智由智逐境
　心縁物而情識生方其未散覺了之性與
　照明之種皆從眞出及其流散乃失道原
　然自流注不可强絶本是妙明眞一種性
　流注自然非有别體若生心取舍起念息
　知心不可息秪益煩撓故曰起心欲息知
　心起知更煩若知無明本無有異由吾自
　戀乃失淨體念念放起念念皆空則無始
　以來麤重習氣頓然清明若總清明即爲
　衆妙釋氏心銘亦不異此蓋言以止止動
　動未可止更添止心如此即滯兩端寧知
　淨穢本空動止本一由吾自異故彼成異
　此所謂一處不通兩處失功也若但捨穢
　求淨即穢不可除是迷有而入于有從空
　而背於空矣此經云清淨不在於無數雖
　道散而爲百千萬億猶無數也故有數亦
　清淨無數亦清淨蓋物物本淨雖汎不雜
　有數亦不雜無數亦不雜
清淨無爲無爲清淨遺爲清淨流物物之原
雜不混散不失清淨道流妙元清淨之海吾
何不返逝矣
　清淨即無爲無爲即清淨無爲而爲謂之
　道爲道爲雖無不爲然不失清淨道即物
　原物物具道雜而不混散不失眞惟體道
　者識之故能返流全一與道同流歸于清
　淨大海無流不返謂之返逝
　　　第八章三十三言
清淨生動動生清淨吾居清淨妙動
　靜爲動之體動爲靜之用方其無事湛然
　清明不爲静縛及其有事應以無心不隨
　動轉定觀所謂處喧無惡渉事無惱此是
　眞定不以渉事無惱故求多事不以處喧
　無惡强求就喧以無事爲眞宅以有事爲
　應跡此即淨吾居清凈妙動之意
道流嶮岨發源清淨衆動一流清淨普流得
之妙
　水流旣逺經渉嶮岨豈能保其必清然其
　源必清道流於物經渉世故豈能保其必
　淨然其本必淨動雖衆然其流則一物雖
　多然其致則一故曰清淨普流得之者無
　所不淨故曰妙
　　　第九章一百七十三言
流實動生道虚清淨清淨生虚谷妙谷流清
淨
　動生於實淨生於虚心虚則靜心實則動
　所謂實者喜怒愛惡窒之也若内無窒則
　中虚中虛未有不淨莊子曰室無天遊則
　婦姑勃蹊心無天遊則六鑿相攘天遊者
　虛之謂也虚而應故曰谷無所不容谷之
　妙
道帝流通清淨無礙無數無無數應乎清淨
不敢違
　淨之所以爲淨者以其應不失淨唯應不
　失浄然後無所不淨故道帝流通周旋衆
　有而不礙清淨無數者空也無無數者有
　也應乎有無不失妙淨故經曰常應常淨
　常清淨矣
清淨妙生靈虚一化清淨妙無不知其始妙
無窮始清淨無窮始流返吾無窮始妙不可
測清淨清淨不可測妙清淨自然自此得矣
　清淨生妙渉於群有然靈虚一化有未甞
　有清淨妙無擴然無際不知其始無而不
　無故妙無終窮是謂自然不可窺測
吾妙法清淨生生無窮運成天地始一元生
清淨妙流一上一下中含清淨之妙清淨神
虛不形不氣清淨出入定乎清淨之天
　本始之妙法於清淨而生生不窮本於無
　爲而不盡無爲未甞有爲而不離有爲以
　至運成天地一上一下而清淨神虛常流
　於其間不形不氣宰制萬物出入清淨故
　謂之清凈之天孟子曰盡其心者知其性
　知其性則知天又曰存心飬性以事天天
　者清淨本始之妙不形不氣人患不能復
　性性不復則心不盡不盡者喜怒哀樂未
　忘之謂也由喜怒哀樂變心爲情發不中
　節情爲主宰故心不盡若能於喜怒哀樂
　之中隨順皆應使雖有喜怒哀樂而其根
　皆亡情根内亡應之以性則發必中節而
　和理出焉如是則有喜非喜有怒非怒以
　至有哀樂非哀樂是謂盡心復性心盡性
　純不謂之天不可得也
元虚不動一眞普發清淨妙通道在其始太
一無窮吾入清淨之終始神仙之道清淨畢
矣
　元虛自然未甞有動至於一眞普發物物
　䝉頼清淨流通無有窮極知始無始知終
　無終由其太一故曰無窮若知有始則三
　際不斷苟不斷三際則過去爲始始旣巳
　徃見存爲中中際不住未來爲終終者未
　來觸事成三安得清淨必三際斷其始無
　始然後其終無終故曰吾入清淨之終始
元始說先天道德經註解卷之五
