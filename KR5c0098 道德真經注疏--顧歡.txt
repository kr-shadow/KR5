#+TITLE: 道德真經注疏--顧歡
#+DATE: 2016-06-11 12:27:03
#+SOURCE: github.com/kanripo/KR5c0098 master 2ff28a47                
道德眞經注䟽卷之一　信一
　　　吴　郡　徵　士　顧　歡　述
　注謂經術政教之道也
非常道
　注非自然長生之道常道者當以無爲養
　神無事安民含光藏暉滅迹匿端不可稱
　道也○䟽道以虚通爲義常以湛寂得名
　所謂無極大道衆生正性也而言可道者
　即是名言謂可稱之法也雖復稱可道宜

　隨機愜當而有聲有說非眞常凝寂之道
　也常道者不可以名言辯不可以思慮知
　妙絶希夷理窮恍惚故知言象之表方契
　凝常眞寂之道可道可說者非常道也
名可名
　注謂富貴尊榮高世之名也
非常名
　注非自然常在之名也常名者當如嬰兒
　之未言鷄子之未分明珠在蚌中美玉處
　石間内雖昭昭外如頑愚也○䟽名者教
　也前言可道盛明於理今言可名次顯於
　教眞理既絶於言象至教亦超於聲說理
　既常道不可道教亦可名非常名欲明理
　教教理不一不異也然至道深玄不可涯
　量非無非有不斷不常而義有抑揚教存
　漸頓所以立常以破可故言可道非常道
　至論造極處無可無不可故玉京經云無
　可無不可思與希微通
無名天地之始
　注無名者謂道也道無形故不可名始者
　道吐氣布化出於虚無爲天地本始也○
　王曰道雖無名要能吐氣布化出於虚無
　與天地萬物作於本始也○䟽始本也虚
　無至道陶甄萬物二儀三景何莫由斯故
　指此無名爲物之本無名足可言說明矣
有名萬物之母
　注有名謂天地天地有形位有陰陽有柔
　剛是其名也萬物母者天地含氣生萬物
　長大成熟如母之養子也○䟽母有名迹
　也重玄之道本自無名從本降迹稱謂斯
　起所以聖人因無名立有名寄有名詮無
　名者方欲子育衆生令其歸本慈悲鞠養
　有同母義○顧曰有名謂陰陽無名謂常
　道常道無體故曰無名陰陽有分故曰有
　名始者取其無先母者取其有功無先則
　本不可尋有功則其理可說謂陰陽含氣
　禀生萬物長大成熟如母之養子故謂之
　母
常無欲以觀其妙
　注妙要也言人常能無欲則可以觀大道
　之要要謂一也一出布化名道贊叙明是
　非也○節解曰謂守虚無也○䟽妙精微
　也觀照察其己也言人常能無欲無爲至
　虚至靜者即能近鑒己身之妙道遠鑒至
　理之精微也
常有欲以觀其徼
　注徼歸也常有欲之人可以觀世俗之所
　歸趣也○御曰人生而靜天之性感物而
　動性之欲也若常守清靜解心釋神反照
　正性則觀乎妙本矣○䟽言人不能無爲
　恬淡觀妙守眞妄起貪求肆情染滯者適
　見世境之有未體即有之空所以不察妙
　理之精微唯睹死生之歸趣前明無名有
　名之優劣此顯有欲無欲之勝負○張曰
　上達之人取舍情夷清虚無欲神情照察
　得道之微妙也
此兩者同出而異名
　注兩者謂有欲無欲也同出者同出人之
　心也異名者所名各異也無欲者長存有
　欲者亡身○䟽夫所觀之境唯一能觀之
　智有殊二觀既其不同徼妙所以名異
同謂之玄
　注玄者天也言有欲之人與無欲之人同
　受氣於天也○䟽玄者深遠之義亦是不
　滯之名有無二心原乎一道同出異名異
　名一道謂之深逺深遠之玄理歸無滯既
　不滯有又不滯無二俱不滯故謂之玄
玄之又玄
　注天中復有天也言禀氣有厚薄得中和
　滋液則生賢聖得錯亂濁厚則生貪淫也
　䟽有欲之人唯滯於有無欲之士又滯於
　無故說一玄以遣雙執又恐行者滯於此
　玄今說又玄更祛後病既而非但不滯於
　滯亦乃不滯於不滯此則遣之又遣故曰
　玄之又玄○顧曰雖同禀氣於天蓋人有
　高卑氣有清濁天彌高彌清地逾卑逾濁
　人禀得清氣者則爲賢智禀得濁氣者則
　爲凡愚賢智無欲觀見其妙凡愚有欲觀
　見其徼自然有此
衆妙之門
　注能知天中復有天禀氣有厚薄人能除
　情去欲守於中和是謂知道之門也○䟽
　門法門也前以一中之玄遣二偏之雙執
　二偏之病既除一中之藥還遣唯藥與病
　一時俱消此乃妙極精微窮理盡性豈唯
　群聖之户牖抑亦衆妙之法門
天下皆知美之爲美
　注自揚己美使彰顯也
斯惡已
　注有危亡也○䟽天下者世間之總名也
　美悦愛也上元經云諸天之下諸地之上
　其中人物名曰世間言一切蒼生莫不耽
　滯諸塵妄起美惡違其心者遂起憎嫌名
　之爲惡順其意者必生愛染名之爲美不
　知諸法即有即空美惡既空何憎何愛故
　莊子云毛嬙麗姬人之所美魚見之深入
　鳥見之高飛又云美者自美吾不知其美
　也惡者自惡吾不知其惡也以斯而驗豈
　有美惡哉故知世間執美爲美者此即惡
　矣　顧曰一切衆生皆知耽美前境五欲
　聲色等諸塵爲美美之不息必以身爲患
　斯惡已
皆知善之爲善
　注有功名也
斯不善已
　注人所爭也○䟽凡鄙之流迷於眞理非
　但耽淫聲色抑亦貪著名譽求名喪身利
　己害物不知名善舉體虚妄故下文云名
　與身孰親莊子云爲善無近名又云其所
　矜惜無非名善是知矜名執善於理不臧
　唯當忘善惡而居中方會無爲之致也○
　羅曰人之受形皆智愛形而貪名其所貪
　惜無非名善此善無善不免諸苦名雖稱
　遂何益於己
有無相生
　注見有而爲無也○䟽有無二名相因而
　立推窮理性即體而空既知有無相生足
　明萬法無實○王曰嗜欲爲有心清虚爲
　無心
難易相成
　注見難而爲易也○䟽空心慧觀無易無
　難分别執情有難有易是知難易二法相
　互而成○王曰抑性爲難從情則易抑易
　從難則善舍難從易則凶凶悖外顯故曰
　相成
長短相形
　注見短而爲長也○䟽以長形長則無長
　以短比短則無短故曰長短相形而有也
　王曰自是爲長非物爲短他亦自是而非
　彼
高下相傾
　注見高而爲下○䟽傾奪也夫有高即有
　下無下即無高何者夫以尺比寸尺即爲
　高以丈比尺尺即爲下向者之高今之成
　下故知高下竟無定相更相傾奪所以皆
　空也
音聲相和
　注上唱下必和也○䟽夫宫商絲竹相和
　而成推求性相即體皆空以况萬有虚假
　亦然
先後相隨
　注上行下必隨○䟽夫以今望昔所以有
　今以昔望今所以名昔而今自非今何能
　有昔昔自非昔豈有今哉既其無昔無今
　何先何後是知有先有後者三時相隨而
　竟無實體○王曰終始相逐不相逺離如
　積善餘慶積惡餘殃善惡行於前吉凶追
　其後
是以聖人治處無爲之事
　注以道治也節解曰謂自然也○䟽聖人
　者體道契眞之人也亦言聖者正也能自
　正己兼能正他故名爲聖即此聖人慈悲
　救物持無爲之妙法治有欲之蒼生所治
　近指上文能治屬在於下仍前以發故云
　是以聖人治又言聖人寂而動動而寂寂
　而動無爲而能涉事動而寂處世不廢無
　爲斯乃無爲即爲爲即無爲豈有市朝山
　谷之殊拱默當塗之隔耶故云處無爲之
　事也
行不言之教
　注以身帥導之○䟽妙體眞源絶於言象
　雖復處寂而施化無方豈唯眞不乖應抑
　亦語不妨默既出處語默其致一焉端拱
　寂然而言滿天下豈曰杜口而稱不言哉
　故莊子云言而足者則終日言而盡道言
　而不足者則終日言而盡物
萬物作焉
　注各自動作
而不辭
　注不辭謝而逆止也○䟽萬物者一切群
　生也作感動也始先也聖人無心有感斯
　應譬彼明鏡方兹虚谷感而後應不爲物
　先故莊子云常和而不唱也
生面不有
　注元氣生萬物而不有也
爲而不恃
　注道所施爲不恃望其報也○䟽恃怙頼
　也大聖虚懷逗機利物自他平等物我兼
　忘雖有大功終不恃賴忘其功也
功成弗居
　注功成事就退避不居其位○䟽覆載萬
　物功格天地照燭蒼生光逾日月而推功
　於物不處其德也
夫唯不居
　注夫唯功成不居其位也
是以不去
　注福德常在不去其身此言不行不可隨
　不言不可知疾上六句有高下長短君開
　一源下生百端百端之變無不動亂也○
　䟽夫者語端唯之言獨夫能造化天地亭
　毒含靈有大至功而推功於物者其唯聖
　人乎只爲能忘其功而至功彌遠聖德斯
　在是以不去
不尚賢
　注賢謂世俗之賢辯口明文離道行權去
　質爲文也不尚者不貴之以禄不尊之以
　官○御曰尚賢則有迹徇迹則爭興
使民不爭
　注不爭功名返自然也○䟽非謂君王不
　尚賢人也直是人行撝謙先物後己不自
　貴上而賤人也而言不爭者若人人自貴
　而賤物則浮競互彰各各退己而先人則
　爭忿自息故不爭也
不貴難得之貨
　注言人君不御珍好寳黄金棄於山珠玉
　捐於淵
使民不爲盜
　注上化清淨下無貪人○節解曰謂邪氣
　不來盜賊不入行一握固則邪氣去也○
　䟽難得之貨謂趙珠荆璧等物也若使普
　天貴寳則盜賊斯生率土賤珍則濫竊不
　起故言不盜
不見可欲
　注放鄭聲逺佞人○節解曰謂無爲也
使心不亂
　注不邪淫也○節解曰常存一也○䟽可
　欲者即世間色聲等事可貪求染愛之物
　也而言不見者非塗耳目以避之也妙體
　塵境虚幻竟無可欲之法推窮根塵不合
　故也既無可欲之境故恣耳目之見聞心
　恒虚寂故言不亂也故西昇經云譬如鏡
　中影可見不可取又云欲視亦無所見欲
　聽亦無所聞前不爭不盜是别今不見可
　欲是總遣三業及一切法也獨顯聖人虚
　懷利物
是以聖人治
　注說聖人治國與治身也○節解曰謂治
　身也
虚其心實其腹
　注除嗜欲去煩亂懷道抱一守五神也　
　御曰心不爲可欲所亂則虚矣○節解曰
　虚其心無邪思也實其腹閉氣養精也○
　郭曰其惡改盡諸善自生懷道抱一淳和
　内足實其腹也○䟽既外無可欲之境内
　無能欲之心心境兩忘故即心無心也前
　既境幻後又心虚雖復即心無心而實有
　靈照乃言妙體虚寂而赴感無差而德充
　於内故言實其腹也
弱其志
　注和柔謙讓不處權强也○御曰心虚則
　志自弱也○䟽既内懷實智而外弘接物
　處俗同塵柔弱退己也
强其骨
　注愛精重氣髓滿骨堅也○御曰腹實則
　自然骨强也○顧曰骨以含精精散則骨
　弱保精愛氣則其骨自强○䟽言聖人雖
　復外示和光而内恒寂泊欲明動不傷寂
　應不離眞故言强其骨也
常使心無知無欲
　注反樸守淳也○御曰無爭尚之知絶貪
　求之欲也○䟽知者分别之名欲者貪求
　之目言聖人常以空惠利益蒼生令倒置
　之徒息分别之心舍貪求之欲也
使知者不敢爲
　注思慮深不輕言
爲無爲
　注不造作動因循也
則無不治
　注德化淳百姓安○䟽前既舍欲得無欲
　復恐無欲之人滯於空見以無爲道而言
　不敢爲者即遣無欲也恐執此不爲故繼
　以不敢也治正也行人但能先遣有欲後
　遣無欲者此則雙遣二邊妙體一道物我
　齊觀境智兩忘以斯爲治理無不正也
道沖而用之
　注沖中也道匿藏名譽其用在中也一家
　云道以沖和爲用故言沖也○節解曰沖
　者一也謂一在身中常行之也
或不盈
　注或常也道常謙虚不盈滿也○節解曰
　謂守自然也○䟽言聖人施化爲用多端
　切當之言莫先中道故云道沖而用之此
　則以中爲用也而言或不盈者向一中之
　道破二偏之執二偏既除一中還遣今恐
　執教之人住於中一自爲滿盈言不盈者
　即是遣中之義
淵兮似萬物之宗
　注道淵深不可知也似爲萬物之宗祖也
　䟽淵止水也以况聖人言止水能鑒於人
　聖智能照萬法故大匠取則於止水衆生
　宗極於聖人而言似者明無宗而宗宗不
　定宗也故莊子云人莫鑒於流水而必鑒
　於止水又云止水爲澄爲淵宗則大宗師
之義
挫其鋭
　注挫止也鋭進也人欲鋭情進取功名當
　挫止之法道不自見也
解其忿
　注忿結恨也當念道無爲以解釋之○節
　解曰謂無恚怒也○疏既重玄行足自利
　道員爲物宗師故此下明利他也體知物
　境虚幻令進求之人息於貪競也而言解
　忿者忿嗔怒也解釋散也夫忿懟生乎違
　順違順起乎妄心聖人達違順之兩空體
　妄心之非有故能誘導蒼生令歸眞實釋
　散其懷而無嗔癡也
和其光
　注言雖有獨見之明當如闇昩不當以爚
　亂人也○節解曰謂聖人爲道常和神光
　也○䟽光智照也言聖人智慧光明與日
　月而齊照而韜光晦迹共凡智相和聖德
　潜被不耀於物故下文云光而不耀
同其塵
　注當與衆庶同其垢塵不當自别殊也○
　䟽塵則色聲等六塵也猶如世間塵土能
　點穢净物聲色等法能污清行故名爲塵
　也而言同者夫聖人降世晦迹應凡既韜
　彼智光亦混兹塵穢聲色無别眼耳固同
　處染不染所以爲異也
湛兮似或存吾不知誰之子象帝之先天地
不仁以萬物爲芻狗聖人不仁以百姓爲芻
狗天地之間其猶橐籥乎虚而不屈動而愈
出多言數窮不如守中谷神不死是謂玄牝
玄牝之門是謂天地根綿綿若存用之不勤
天長地乆天地所以能長且乆者以其不自
生故能長生是以聖人後其身而身先外其
身而身存非以其無私邪故能成其私上善
若水水善利萬物而不爭處衆人之所惡故
幾於道居善地心善淵與善仁言善信政善
治事善能動善時夫惟不爭故無尤矣持而
盈之不如其已揣而鋭之不可長保金玉滿
堂莫之能守富貴而驕自遺其咎功成名遂
身退天之道載營魄抱一能無離乎
　缺注
專氣致柔
　注專精閉氣使不散亂則形體能應之而
　柔順
能如嬰兒乎
　注能如嬰兒内無思慮外無政事則精神
　不去也○節解曰謂抱行元氣不勞也大
　道流布若嬰兒也○御曰能如嬰兒者無
　所分别也專精沖和之氣所致○張曰以
　爲專精一也氣氣息也致得也柔和也嬰
　兒絶知見也夫氣聚而生氣散而死人當
　專精愛氣得柔和之道然後能内息分别
　外絶知道身不見身其身亦滅心不知心
　其心亦寂故曰能如嬰兒○䟽專精也氣
　道氣也致得也柔和也只爲專精道氣致
　得柔和之理故如嬰兒之無欲也
滌除玄覽
　注當洗其心使清潔也心居玄冥之處覽
　知萬事故謂之玄覽
能無疵乎
　注不淫邪也○䟽滌洗也除遣也覽察也
　疵病也滌蕩六府除遣五情使神氣虚玄
　故能覽察妙理内外清夷而無疵病也然
　後身無所爲心無所取不爲有生不爲無
　滅以此而用豈有疵病此明自利也
愛民治國
　注治身者愛氣則神全治國者愛民則國
　安
能無爲乎
　注治身者呼吸精氣無令耳聞治國者布
　德施惠無令下知也○䟽前既自利道員
　此下應須接物接物之行莫先治國愛民
　知分别智也慈悲覆養是曰愛民布政行
　化名爲治國夫治國者須是淳樸教以無
　爲杜彼奸邪塞兹分别如此則擊壤之風
　斯及結繩之政可追下文云以智治國國
　之賊不以智治國國之德也
明白四達
　注言道明白如日月四達滿於天下八極
　之外故曰視之不見聽之不聞彰布於十
　方焕焕煌煌也
能無知乎
　注無有能知道滿於天下者○節解曰四
　達爲知八方也閉心杜念萬世常存子能
　行之通於上皇○䟽明以能照得名白以
　潔素受稱四者四方達者無礙言聖人空
　慧明白妙達玄理智無不照境無不通故
　略舉四方足明八極且寂而能應所以四
　達應不乖寂恒自無爲也○蔡曰識身命
　財爲四達無知謂心無分别也
天門開闔
　注天門謂北極紫微宫開闔謂終始五際
　也治身天門謂鼻孔開謂喘息也闔謂呼
　吸也○王曰天有北極之星在紫微之内
　宫内有五德之帝迭王故門有開闔闔則
　爲否開則爲泰故春則青帝門開餘門皆
　闔三時皆然終始五際謂五德廢興交代
　之時時有開闔代有否泰聖人處之常能
　守雌靜則不爲終始傾動治身天門謂鼻
　口之門開謂喘息闔謂呼吸修生行人氣
　息出入無令耳聞常能雌靜自得無爲之
　道也
能爲雌乎
　注治身當如雌牝安靜柔弱治國應變和
　而不唱也○䟽河上公本作天地夫天地
　開闔謂劫運成壞也言聖人混迹二儀之
　中不爲三灾所及雖劫有廢興而心恒虚
　靜故莊子云大浸稽天而不溺大旱金石
　流土山焦而不熱也
生之畜之
　注道生萬物而畜養之
生而不有
　注道生萬物無所取有○郭曰氤氲合化
　庶物從生顯仁藏用即有爲迹功不歸己
　故曰不有○䟽言聖人自利道員利他德
　滿故能生化群品畜養含靈故下文云道
　生之德畜之物形之雖復陶鑄萬物亭毒
　三才妙體眞空故無蒼生之可化
爲而不恃
　注道所施爲不恃望其報○䟽只爲無蒼
　生之可化故施爲利物亦無恩造之可恃
　也
長而不宰
　注道長養萬物大不宰割以爲器用○䟽
　宰主也聖人長養群生實爲化主而忘功
　喪我故云不宰○顧曰道則長而不宰聖
　則宰而不割成就一切實爲化主而忘功
　喪我故云不宰
是謂玄德
　注言道德玄冥不可得見欲使人心如道
　也○張曰玄深遠也德上德也嘆此忘功
　聖人冥於造化可謂深遠上德也玄德亦
　天也爲而不恃合天之德也○䟽玄言深
　遠德乃上德也嘆此忘功聖人冥於造化
　可謂深玄上德也
三十幅共一轂
　注古者車三十輻法月之數也共一轂者
　轂中有孔故衆輻共凑之治身者當除情
　去欲使五藏空虚神乃歸之治國者寡能
　總衆弱以扶强也○嚴顧等曰古有作車
　象月之數月有三十日車有三十輻夫月
　之懸天流行不息車之輾地亦運載無停
　是故古車以象月也共一轂者既三十日
　共一月亦三十輻共一轂欲明諸教雖多
　同歸一理一理雖少能總諸教治國論者
　衆必宗寡弱以扶强故以一轂之寡總諸
　輻之衆○䟽周禮考工記云三十輻象三
　十日以成一月也當其無者箱轂内空也
　故能運載蒼生也又車假名諸縁和合而
　成此車細拆推尋遍體虚幻况一切諸法
　亦復如是也
當其無有車之用
　注無謂空虚轂中空虚輪得轉行輿中空
　虚人得載其上
埏埴以爲器
　注埏和也埴土也和土以爲食飲之器也
當其無有器之用
　注器中空虚故得有所盛受○節解曰謂
　古人爲土器不燒鍊得水則敗爲不成器
　也子欲爲道不入室依時鍊形者則爲俗
　人必死也○䟽考工云埏和也埴粘也和
　水土燒以成器器中空無故得盛受况聖
　人心空故能容物○張曰土有器性和之
　以爲器人有道性修之以成道
鑿户牖以爲室
　注謂作屋室也
當其無有室之用
　注言户牖空虚人得以出入觀視室中空
　虚人得以居處是其用也○䟽穿鑿户牖
　以爲室屋室中空無故得居處况聖人心
　空故能容物穿鑿户牖通人往來况根竅
　虚通故能用而無滯車等三物其義相類
　所以重出者車則動而不靜室則靜而不
　動器則亦動亦靜有此三異故重出之
故有之以爲利
　注物利於形器中有物室中有人恐其屋
　破壞腹中有神畏其形消亡也○節解曰
　謂有道也
無之以爲用
　注言虚空者可用盛受於物也故曰空虚
　無形而能制有形也道者空虚也○節解
　曰謂聖人守一行自然無所用也○䟽無
　賴有以爲利有藉無以爲用二法相假故
　成車等也言聖人必須以有資空以空導
　有有無資導心不偏溺故成聖人之利用
　也○顧曰利益也轂中有軸器中有食室
　中有人身中有神皆爲物致益故曰有之
　以爲利也然則神之利身無中之有有亦
　不可見故歸乎無物神爲存生之利虚爲
　致神之用明道非有非無無能致用有能
　利物利物在有致用在無無謂清虚有謂
　神明而俗學未達皆師老君全無爲之道
　道若全無於物何益今明道之爲利利在
　用形無之爲用以虚容物故也


道德眞經注䟽卷之一










道德眞經注䟽卷之二　　　　　　信二
　　　　吴　郡　徵　士　顧　歡　述
五色令人目盲
　注貪淫好色則傷精失明不能視無色之
　色○節解曰非謂人之目盲欲自有所見
　但見玄黄之色神明出入乘朱玉之輦五
　色光耀子則不見是故目盲也○䟽五色
　者謂青黄赤白黑也言人不能内照眞源
　而外逐塵境雖見異空之色乃曰非盲不
　睹即色之空與盲何别
五音令人耳聾
　注好聽五音則和氣去心不能聽無聲之
　聲也○節解曰非謂人之耳聾欲自有所
　聞但聞鐘鼔之音不聞神明之聲故曰耳
　襲也○䟽五音者宫商角徵羽也心耽絲
　竹耳滯宫商不能反聽希聲故曰聾也莊
　子云非唯形體有聾盲夫智亦有之也王
　曰若滯者淫聲即傷神敗正既有惡聲啼
　吟即是聾也○顧什等曰但聞嘈瓚在耳
　廼曰不聾不知聲相即空與聾何異
五味令人口爽
　注爽亡也嗜於五味則口妄言失於道也
　䟽五味甘苦辛酸鹹也爽差失也耽貪醪
　醴咀嚼膻腥不能味道談玄故言口爽也
馳騁田獵令人心發狂
　注人精神奸安靜若馳聘呼吸精神散亡
　故發狂也○節解曰謂人死歸土家室相
　送婚姻馳走恍惚悲泣藏於塜壙之中送
　於野田之上親者狂疏者哀故曰若狂○
　御曰馳騁世務耽著有爲如彼田獵之夫
　唯求殺獲日以心鬬逐境奔馳靜而思之
　是發狂病○䟽馳騁猶走驟也言田獵之
　夫貪逐禽獸快心放蕩有類狂人倒置之
　徒欲心逐境速如騁馳狂如田獵也故莊
　子云失性有五一曰五色亂目使目不明
　等是也
難得之貨令人行妨
　注妨傷也難得之貨謂趙璧隋珠珍貴金
　銀珠玉等物心貪意欲不知厭足則行傷
　身辱也○䟽佳麗之物貪著愛翫爲生死
　之因於修道行中大爲妨礙
是以聖人爲腹
　注守五性去六情節志氣養神明
不爲目
　注目不妄視妄視則泄精於外也○䟽是
　以仍上文也聖人即舉聖戒凡腹内也目
　外也懷道抱德充滿於内故爲腹也内視
　無色反聽無聲諸根空净不染塵境故不
　爲目也
故去彼取此
　注去彼目之妄視取此腹之養神○䟽去
　彼耳目之盲聾取此爲腹之實智
寵辱若驚
　注身寵亦驚身辱亦驚○御曰操之則慄
　舍之則悲未忘寵辱故皆驚也○䟽寵是
　榮愛之名辱是戮耻之稱若如也驚恐也
　言人得寵則逸豫喜歡遭辱則怵惕憂恚
　故得寵心驚喜遭辱心驚怖喜怖雖異爲
　驚即同故言若驚然喜怖之情皆非眞性
　是以達者譬窮通於寒暑比榮辱於儻來
　死生不撓於神有何貴賤之能驚也
貴大患若身
　注貴畏也若至也畏大患至身故驚○䟽
　貴謂爵位也亦是自貴忘身也謂煩惱老
　病等也言凡夫但知矜貴此身而惡大患
　不知大患即是我身多求資養終歸滅壞
　故貴身即是貴患惡患即是惡身爲貴與
　大患俱以身爲本也○蔡曰有身者執著
　我身不能忘遣爲身愁苦憂其勤勞念其
　饑寒即大患故知執有生累存身患起貴
　我身者與貴大患不殊故西升經云身爲
　惱本痛癢寒温大患之本起乎存身
何謂寵辱
　注問何爲寵何爲辱寵者尊榮辱者耻及
　身還自間者以曉示於人也
寵爲下
　注寵辱爲下賤
得之若驚
　注得寵榮驚者處高位如臨危也貴不敢
　驕富不敢奢也
失之若驚
　注失者失寵處辱驚者恐禍重來○節解
　曰謂得道則萬神皆來鳴於腹中與子相
　見言語知身五神元氣流馳故曰得之若
　驚失之若驚者謂失氣亡精神不行而失
　一則頭白齒落而死衆人所哭上屋呼魂
　驚於天神故曰失之若驚也○䟽世情顛
　倒以寵爲上慧心觀照足爲鄙下何者爲
　得寵心驚喜失寵心驚怖此兩驚本由一
　寵故足爲下
是謂寵辱若驚
　注解上得之若驚失之若驚○御曰寵辱
　循環寵爲辱本凡情惑滯驚辱而不驚寵
何謂貴大患若身
　注復還自問何故畏大患至身
吾所以有大患爲吾有身
　注吾所以有大患者生吾有身有身則憂
　其勤勞念其饑寒觸情縱欲則遇禍患也
　䟽此答前問也執著我身不能忘遣爲身
　愁毒即爲大患故知貴我身者與貴患不
　殊也故西升經云身爲惱本痛癢寒温吾
　拘於身知爲大患即其事也
及吾無身吾有何患
　注使吾無有身體得道自然輕舉升雲出
　入無間與道通神當有何患○御曰能知
　天地委和皆非我有離形去智了身非身
　同於大通夫有何患○節解曰忘身而養
　神謂之無身○疏所言無者坐忘喪我隳
　體離形即身無身非是滅壞而稱無也
故貴以身爲天下者若可寄於天下矣
　注言人君自貴其身而賤人欲爲天下主
　者則可寄立不可以長乆○䟽不知身是
　大患矜而貴之自貴其身恒欲凌物如此
　之人適可蹔寓於世間不得乆視於天下
愛以身爲天下者乃可托於天下矣
　注言人君能愛其身非爲己也乃欲爲萬
　民之父母以此德爲天下主者乃可以托
　其身於萬民之上長無咎也○䟽寄是蹔
　時寄寓托謂永相付托言能保愛己身不
　輕馳騖謙以自牧雌而順物者則可以托
　付化於天下故德經云自愛不自貴也
視之不見名曰夷
　注無色曰夷言一無彩色不可得視而見
　之也○䟽夷平也言至道微妙非五色不
　可以眼識求故視之不見也若其有色色
　則參差只爲無色夷然平等也
聽之不聞名曰希
　注無聲曰希言一無音聲不可得聽而聞
　之也○䟽希簡少也體非宫商不可以耳
　根聽故曰希也
摶之不得名曰微
　注無形曰微言一無形體不可摶持而得
　之也○御曰摶執持也微妙也道無形象
　故執持不得以其無形之中而能形焉故
　謂之曰微○䟽摶觸也微妙也言體非形
　質不可摶觸而得之故曰微也臧曰夫言
　希夷微者謂精神氣也精者靈智之名神
　者不測之用氣者形相之目總此三法爲
　一聖人若不見是精不聞是神不得是氣
　既不見不聞不得即應云無色無聲無形
　何爲乃言希夷微耶明至道雖言無色不
　遂絶無若絶無者豈同太虚即成斷見今
　明不色而色不聲而聲不形而形故云夷
　希微也所謂三一者也
此三者不可致詰
　注三者謂夷希微也不可致詰者謂無色
　無聲無形口不能言書不能傳當受之以
　靜求之以神不可强詰問而得之
故混而爲一
　注混合也故合於三名而爲一也○䟽眞
　而應即散一以爲三應而眞即混三以歸
　一一三三一不異故不可詰也又解此眞
　應兩身作三乘義釋具在開題卷中
其上不皦
　注言一在天上不皦皦光明也
其下不昧
　注言一在天下不昩昩有所闇冥明道上
　下無窮極也○䟽言至道幽微非愚非智
　升三清之上不益其明墜九幽之下不加
　其闇所謂不增不减其在兹乎
繩繩不可名
　注繩繩者動行無窮極也不可名者非一
　色也不可以青黄赤白黑别之非一聲也
　不可以宫商角徵羽聽之非一形也不可
　以長短大小度之也○節解曰謂道入皮
　膚骨節之中故曰繩繩不可名也
復歸於無物
　注物質也復當歸之於無質○䟽繩繩正
　直也猶繩墨之義言聖人既能自正復能
　正他故繩繩不可執名求理故不可名也
　又解繩繩運動之貌言至道運轉天地陶
　鑄生靈而視聽莫尋故不可名也復歸者
　還源也無物者妙本也夫應機降迹即可
　見可聞復本歸根即無名無相故言復歸
　於無物
是謂無狀之狀
　注言一無形狀而能爲萬物作形狀
無物之象
　注言一無形質而能爲萬物設形象也○
　䟽妙本希夷故稱無狀無物迹能生貸故
　云之狀之象
是謂惚恍
　注言一惚惚恍恍若存若亡不可狀也○
　御曰無形之形無狀之狀不可名有不可
　名無無有難名故謂之惚恍○䟽不定貌
　也妙本非有應迹非無非有非無而無而
　有有無不定故言惚恍
迎之不見其首
　注一無端末可預待也除情去欲一自歸
　己矣○䟽王曰象者形而非也謂儀貌可
　道雖無物而應物有象欲言有也不見其
　形欲言無也物由之以生成○顧曰其來
　未兆倏爾不見故言迎之不見其首○䟽
　道非古無始也
隨之不見其後
　注言一無影迹不可得而見也○御曰道
　無始故迎之不見其首道無終故隨之不
　見其後○䟽道非今無終也○顧曰其去
　無迹混然無際
執古之道以御今之有
　注聖人執守古道生一以御萬物知今當
　有一也○御曰執古無爲之道以御今有
　爲之事則還反淳樸矣○䟽執持也言聖
　人持太古無名之道調御今之後生王曰
　古今雖異其道恒存執之者方能御物
能知古始是謂道紀也
　注人能知上古本始有一是謂知道綱紀
　也○䟽古始即無名之道也若知無始無
　終而終而始不古不今而古而今用期古
　道以御今世者可謂至道之綱紀也王曰
　守古無爲之道制御今之有爲之世鎮此
　躁動之俗反古淳素之始陶鍊變化是得
　道綱紀也
古之善爲士者
　注謂得道之君也○䟽古昔也善者智德
　也爲修學也前章明執古御今此即御今
　引古故援昔善修道之士以軌則聖人
微妙玄通
　注玄天也言其志節玄妙精與天通
深不可識
　注道德深遠不可識知内視若盲反聽若
　聾莫知所長也○御曰士事也言古之善
　以道爲事者於彼微言妙道無不玄鑒通
　照而德容深邃不可識知也○䟽微妙是
　能修之智玄通是所修之境境智相會能
　使俱深不可以心識知故嘆之也
夫唯不可識故强爲之容
　注謂下句也○御曰夫唯德量難識故强
　爲容狀以明之○䟽容者形貌也獨此不
　可識之聖智甚堪軌物方欲引接群品故
　於無形之理而强爲修學之容
豫若冬涉川
　注舉事輒加重慎豫兮若冬涉川心難之
　也想爾曰豫猶豫行止之貌常當畏敬也
　冬涉川者恐懼也畏四鄰不敢爲非恐鄰
　里知之此遵道奉戒之人謙謹如此也○
　䟽猶豫怖懼也言修道行人懼於世境如
　冬涉川冰心地惶怖恐陷溺也此明意業
　淨
猶若畏四鄰
　注其進退猶猶拘制若人犯法畏四鄰知
　之也○䟽又畏塵境如人犯罪慎密恐畏
　四鄰閭里知聞也此明口業淨○王曰四
　鄰謂生死老病也亦是四魔人不持戒奸
　犯非法爲四魔所録是以小心猶當慎密
　閑靜似畏人知也
儼若客
　注如客對主人儼然無所造作也○䟽儼
　矜莊之貌禮記云儼若思言聖人應斂勵
　身心勿得放縱由如賔客對主人不可輕
　躁此明身業淨○顧曰恭斂之貌也言聖
　人恭斂無爲無事若爲客對主人不敢輕
　躁常和而不唱
涣若冰將釋
　注涣者解散釋者消亡謂除情去欲日以
　空虚也○御曰雖則儼然若客無所造爲
　而不凝滯於物故涣然若春冰之釋散也
　䟽如前修學智慧增明惑染消散如彼冬
　冰之逢春也○松靈曰外雖矜莊若衆内
　恒和暢放散無復滯著涣然如凝冰消散
　也
敦若樸
　注敦者質厚樸者形未分内守精神外無
　文彩也○䟽敦者淳厚樸者質素前既三
　業清淨惑累消除故能德行淳和去華歸
　實也
曠若谷
　注曠者寬大也谷者空虚不有德名無所
　不包容也○䟽塵累斯盡心靈虚白故道
　寬曠包容如谷
渾兮若濁
　注渾者守本眞濁者不昭然與衆合同不
　自尊也○御曰和光渾迹若濁而清○䟽
　渾合也和雜也濁有爲也雖復心靈潔素
　障累乆消而渾沌有爲之中與塵濁不異
　也
濁以靜之徐清
　注靜止也水濁止而靜之徐徐自清也○
　䟽徐緩也雖處有欲之中同事利物而在
　染不染心恒安靜閑放而清虚也前則雖
　清而能渾濁此則處濁不廢清閑明動而
　寂也○顧曰濁者昏昩之貌謂其昩智韜
　明不任聽察如水之濁無所鑒見也○王
　曰藏精匿照外不異物渾同波塵故曰若
　濁凡上七事皆人君之德傳曰人君含垢
　天之道也得道之君其斯之謂若就行人
　論者渾謂和雜也濁謂有爲也雖心潔素
　而渾沌有爲之中與塵不異也所言濁以
　靜之徐清者喻於水水濁止而靜之徐徐
　自清也心亂息縁漸漸而清正也
安以乆動之徐生
　注誰能安靜以乆徐徐以長生也○䟽雖
　復安靜即靜而動雖復應物而動心恒閑
　放而化群品也此文明寂而動也○王曰
　渾波則濁徐靜則清危躁則死安靜則生
　志人知濁之可清故同波而後化體危之
　可安故徐動以教生非體道善化誰能如
　此故曰孰能生化微妙非速疾可成必須
　心專行密積勤累代不日求以得故曰徐
　生
保此道者不欲盈
　注保此徐生之道不欲奢泰盈溢也○䟽
　保持也言持此動寂不殊一中道者不欲
　住中而盈滿此遣中也
夫唯不盈故能弊不新成
　注夫唯不盈滿之人能守弊不爲新成弊
　者匿光榮也新成者功貴名盛也○䟽獨
　此遣中聖人於有爲弊濁之内復能慈救
　蒼生成大功德此重結成也○盧曰此猶
　解前徐清之義和俗而後靜徐以守其清
　安身而後動徐以全其生
致虚極
　注致至也道人捐情去欲五内清靜至於
　虚極也○䟽夫道沖虚德歸清淨心能志
　虚則得道之極行能守靜則含德之厚○
　盧曰除情慮致虚極也而心恒寂守靜篤
　也
守靜篤
　注守清淨行篤厚○䟽虚極道果也篤中
　也言人欲得虚玄極妙之果者必須靜心
　守一中之道則可得之也
萬物并作
　注作生也萬物并作生也
吾以觀其復
　注吾言以觀見萬物無不皆歸其本言人
　當念重其本也○䟽作動用也言一切衆
　生并皆云爲取舍貪逐前境以老君聖智
　觀之悉復在妙本雖動而寂也○顧曰夫
　靜觀其反眞○王曰生生之體性本湛然
　但受納有形六情外動言行云爲妄作招
　禍至人觀其本性知可化而復故云觀其
　復
夫物芸芸
　注芸芸者華葉盛也
各歸其根
　注言萬物無不枯落各復反歸其根而更
　生也○䟽芸芸衆多貌也言衆生所以不
　能同於聖人雖動不動用而無心者只爲
　芸芸馳競不息也若能反本歸根即同於
　聖照此勸之也
歸根曰靜
　注靜謂根也安靜柔弱謙卑處下故不復
　死也○䟽但能反本還源馳競之心自息
　也○顧曰草木零落歸根則靜人物變化
　反眞則安
是謂復命
　注言安靜者是爲復還性命使不死乃道
　之常也○䟽命者眞性慧命也既屏息囂
　塵心神凝寂故復於眞性反於慧命
復命曰常
　注復命使不死乃道之所常行也○䟽反
　於性命嶷然凝湛不復生死因之曰常○
　何晏曰復命當使不死是道之所常○盧
　曰能知復命常理者則是見道之明者也
知常曰明
　注能知道之所常行者則爲明也○御曰
　守靜復命可謂有常知守常者更益明了
　也○䟽既知反會眞常之理者則智慧照
　明無幽不燭○王曰常道難知故知之曰
　明
不知常妄作凶
　注不知道之所常行妄作巧詐則失其神
　明故凶也○䟽不知性修反德而會於眞
　常之道者則恒起妄心隨境造業動之死
　地所作皆凶○顧曰不知道言知謂之妄
　作妄作之人失道故凶○孫曰不能守靜
　則天命失常是其凶也
知常容
　注能知道之所常行則能去情欲無所不
　包容也○御曰知守眞常之道則必竟虚
　靜如彼空谷無不含容也○䟽體知凝常
　一中之道悟違順之兩空故能容物也
容乃公
　注無不包容則公正無私衆邪莫當也○
　御曰含容應物應物無私既無私邪故爲
　公正○䟽公平正也既能包容庶物所以
　公正無私也
公乃王
　注公正無私則可爲天下王治身正則形
　一神萬共凑己身也○御曰人能公正無
　私則爲物所歸往也○䟽王往也只爲包
　容萬物公正無私所以作大法王爲蒼生
　之所歸往也
王乃天
　注王德合神明乃與天通也○䟽既作法
　王化主爲物所歸復能蔭覆含靈同於旻
　昊也
天乃道
　注德與天通則與道合同也○䟽既類上
　天覆物平等又同大道生化無窮
道乃乆
　注與道合同乃能長乆○䟽量等太虚無
　來無去心冥至道不滅不生既與此理相
　符故義說爲乆
没身不殆
　注能公能王通天合道四者純備道德弘
　遠無殃無咎與天地俱没終不危殆也○
　䟽没滅也殆危也匿端滅迹謂之殁身應
　感赴機謂之不殆又解迹有興廢故言没
　身本無生滅故言不殆也
太上下知有之
　注大上謂太古無名之君也下知有之者
　下知上有君不見臣事之迹質樸淳厚○　
　御曰太上者淳古之君也下知者臣下知
　上有君尊之如天而無施教有爲之迹故
　人無德而稱焉○䟽太上即是今玄天教主
　太上大道君也言道君在玉京之上金闕
　之中凝神遐想爲常應之處利根之人機
　性明敏悟妙本凝寂體絶形名從本降跡
　故有位號不執相生解故下知有之知有
　太上名號之所由也
其次親之譽之
　注其德可見恩惠可稱故親愛而譽之○　
　御曰淳德下衰君行善教仁見故親之功
　高故譽之○䟽中根之人機神稍闇不能
　忘言證理必須執相修學所以耽著經教
　親愛筌蹄依文生解共相譽贊○顧曰此
　中古也去道漸遠封言著相其德可見親
　愛生上則親信於下下則稱譽於上其功
　可言則康歌載路
其次畏之
　注設形法以治之
其次侮之
　注禁多則令煩不可歸誠故欺侮之○御
　曰德又下衰君多弊政人不堪命則驅以
　刑罰故畏之懷情相欺明不能察故侮之
　○䟽侮欺也下機之人性情愚鈍縱心逐
　境耽滯日深唯畏世上威刑不懼冥司考
　責所以欺侮聖言毁謗不信故德經云下
　士聞道大笑之也
信不足
　注君信不足於下下則有巧詐之民也
有不信
　注君信不足於下下則應之以不信而欺
　其君也○御曰畏之侮之者皆由君信不
　足故令下有不信之人也○䟽良由下機
　障重信根不足故疑毁聖文有不信之罪
猶其貴言
　注說太上之君舉事猶貴重於言恐離道
　失自然也○䟽猶其貴重世俗浮僞之言
　故不信至道眞實之教是以迷惑日乆罪
　障彌深也
功成事遂
　注謂天下太平也
百姓謂我自然
　注百姓不知君上之德淳厚反以爲己自
　當然也○御曰功成而不執事遂而無爲
　百姓日用而不知謂我自然而成遂矣○
　䟽亭毒之功成育養之事遂而至德潜被
　成功弗居百姓日用而不知皆謂我自然
　得如此不知荷聖恩也○王曰化不由言
　冥功潜被物各逍遥擊壤自得日用不知
　欣頼無主莫識所爲故皆謂我自然
大道廢有仁義
　注大道之時家有孝子户有忠信仁義不
　見大道廢不用惡逆并生乃有仁義可傳
　道也○御曰澆淳散樸大道不行曰仁與
　義小成遂作而澆淳散樸不足雕弊起於
　有爲○䟽即太古之教廢也言大道之世
　五德不彰仁義既興淳樸斯廢故莊子云
　散道德以爲仁義聖人之過也又云相呴
　以濕相濡以沫不如相忘於江湖
智慧出有大僞
　注智慧之君賤德而貴言賤質而貴文下
　則應之以爲大僞奸詐也○御曰用智慧
　將立法也法出而奸生則有大僞矣○䟽
　智慧聖智也上以聖智治物法令滋彰下
　則詐偽百端以避刑網還竊聖智以爲偽
　具智之害物備在莊文○王曰大道之時
　無知無欲物皆懷德外用不顯道功既息
　權詐兹興飭智驚愚耀才動俗樸散淳離
　奸情并作故曰大僞
六親不和有孝慈
　注六紀絶則親戚不和乃有孝慈相收養
　也○御曰皆由失道故有偏名○䟽六親
　謂父子兄弟夫妻也淳和之世偏愛不彰
　六紀失序孝慈方著是以周德既衰澆競
　斯起致彼曾閔之徒顯其高行
國家昏亂有忠臣
　注政令不行上下相怨邪僻爭權乃有忠
　臣匡救其君此言天下太平不知仁義人
　盡無欲不知廉各自潔己不知貞各自守
　信不知忠也大道之世仁義没孝慈滅猶
　日中盛明衆星失光也○䟽萬乘之主以
　四海爲家故言國家但至治之時忠誠不
　見昏亂之世貞節斯彰是以龍逄名芳於
　夏桀比干譽美於殷紂也
絶聖
　注絶聖制作反初守元五帝畫象倉頡作
　書不如三皇結繩無文
棄智
　注棄智慧反無爲
民利百倍
　注農事修公無私○御曰絶聖人言教之
　迹則化洽無爲棄凡夫智詐之用人歸淳
　樸人歸淳樸巧僞不作矜徇不行人挹天
　和物無夭性是有百倍之利○䟽絶有名
　之聖棄分别之智人皆反本爲利極多言
　百倍者舉其大數故莊子云魯酒薄而邯
　鄲圍聖人生而大盜起又田成子以聖智
　竊國是也
絶仁棄義
　注絶仁之見恩惠棄義之尚華言
民復孝慈
　注德化淳也○御曰絶兼愛之仁棄財非
　之義則人復於大孝慈矣○䟽絶偏尚之
　仁棄執迹之義人皆率性無復矜矯孝出
　天理慈任自然反於淳古故言民復莊子
　云仁義者先王之蘧廬已陳之芻狗又云
　削曾史之行天下皆仁也
絶巧棄利
　注絶巧詐僞亂眞塞貪路閉權門
盜賊無有
　注上化公正下無私邪○御曰人矜偏能
　之功必有爭利之心故絶巧則人不爭棄
　利則人自足足則不爲盜矣○䟽絶異端
　之巧棄貪求之利物各守分故無盜竊莊
　子云攦工倕之指天下皆巧矣
此三者
　注謂上三事所當棄絶也
以爲文不足
　注以爲文不足者文不足以教民也○䟽
　三者謂前三絶也此文是頓教大乘上士
　所學其理深遠不足以教下機也
故令有所屬
　注當如下句○御曰此三者但令絶棄未
　示修行故以爲此文不足垂教更令有所
　屬著謂下文也○䟽屬謂付屬也言下機
　之人未堪大乘之教故有所屬著方進學
　心所屬之文即下之四行
見素抱樸
　注見素者當見素守眞不尚文飾也抱樸
　者當抱其質樸以示天下令可法則也
少私
　注正而無私
寡欲
　注當知足也○䟽見素去華也抱樸歸實
　也少私公正也寡欲息貪也
絶學
　注絶學不眞不合道文
無憂
　注除浮華則無憂患○節解曰謂去諸經
　書還行一也○御曰絶有爲之學則淳樸
　○䟽憂患也絶有相之學會無爲之理患
　累斯盡故無憂也
唯之與阿相去幾何
　注同爲應對而相去幾何疾時賤質而貴
　文○䟽唯敬諾也阿慢應對也禮記云先
　生召無諾幾何者非遠也言世人不達違
　順妄生喜怒聞唯則喜聞阿則嗔不知唯
　阿兩聲同出一口相去非遠故言幾何
善之與惡相去何若
　注善者稱譽惡者諫諍相去何如疾時惡
　忠直用邪佞也○䟽順意爲美逆心爲惡
　違順既空美惡安奇且唯阿出自一口美
　惡源乎一心忘者知其不殊執者肝膽楚
　越然有爲之學迷執者多是非美惡之中
　喜怒唯阿之内適爲患累之本絶之所以
　無憂此兩對略舉執學須絶之狀也
人之所畏
　注人謂道人也所畏者畏不絶學之君也
不可不畏
　注近令色殺賢人○䟽即行人所畏謂生
　死及諸塵也　注必没溺也前令絶惡示
　美惡皆空恐滯斯文遂染塵境故發此句
　以戒之也
荒兮其未央哉
　注言世俗之人荒亂欲進學爲邪文未央
　止也○䟽河上公本作荒諸家云莽莽是
　眇莽嘆其乆逺央是盡義嗟其未息言衆
　生染滯之心其曰固乆執著情篤未有休
　時
衆人熙熙
　注熙熙淫放多情欲也
如享太牢
　注如飢思太牢之具意無足時
如春登臺
　注春陰陽交通萬物感動登臺觀之志意
　淫淫也○䟽言耽著者衆故云衆人即衆
　生生之别稱也熙熙悦樂也享燕享也太
　牢牛羊豕也言衆生欣愛聲色情染極深
　如飢人享太牢之饌悦美之甚又如春日
　登臺眺望林野暢適其心
我獨怕兮未兆
　注我獨怕然安靜未有情欲形兆也○䟽
　我老君自稱也怕寂也兆狀也言聖人雖
　處塵俗而心智寂怕不爲前境所牽故都
　無攀縁之萌狀也
若嬰兒之未孩
　注如小兒未能言答偶時人也○御曰言
　我獨怕然安靜於情欲略無形兆如彼嬰
　兒未能孩孺也
魁無所歸
　注魁然如窮鄙無所歸就也○御曰至人
　無心運動隨物無所取與若行者之無所
　歸○䟽嬰兒赤子也孩笑也魁寬大也歸
　往也言聖人動不乖寂處染不染如彼嬰
　兒未能孩笑之時心形俱净智慧魁敬器
　量宏博譬彼虚舟而無任止也
衆人皆有餘
　注衆人餘財以爲奢餘智以爲詐
我獨若遺
　注我獨如遺棄似於不足也○䟽衆人滯
　有故耽染有餘聖智體空故遺棄不取也
我愚人之心
　注不與俗人相隨守一不移如愚人之心
　也
純純兮
　注無所分别也○䟽純純不雜也聖智虚
　白純粹精專如彼愚人心無分别也　
俗人昭昭
　注明且達也
我獨若昏
　注如闇昩也○御曰自韜匿也○䟽俗之
　人心靈暗昩昭然分别自炫其能聖智虚
　通明如日月韜光匿耀故若昏也
俗人察察
　注察察急疾也○御曰立法制也
我獨悶悶
　注無所割截也○䟽察察機逺是分别之
　心悶悶寬緩是無分别之智但俗心滯有
　司察是非妄生迫遽聖智體有冥無體知
　空幻恒自閑靜也
忽若海
　注我獨忽忽如江海之流莫知其所窮極
　䟽河上本作海晦者闇也止住也聖智實
　明而忽忽如闇欲顯光而不耀故發此言
　雖復同塵而恒自凝寂又不住此寂故無
　正住止也
飄若無所止
　注我獨飄飄若飛颺無所止志意在神域
　也○御曰我心寂然絶於俗學似無所止
　著也
衆人皆有以
　注以有爲也
我獨頑似鄙
　注我獨無爲似鄙若不逮也○御曰頑者
　無分别鄙者陋不足而心實了悟外若不
　足故云似鄙○䟽衆人滯於欲境未嘗休
　息雖復取舍不同同有所以聖人妙體虚
　假曾無分别既不見是亦不知非譬彼頑
　愚若兹邪鄙
我獨異於人
　注我獨與人異○御曰人有情欲我無染
　心
而貴食母
　注食用也母道也我獨貴用於道也○䟽
　人皆照察而分别我獨忽晦而忘懷分别
　故愛染於聲色忘懷故貴用於眞道所以
　爲異也


道德眞經注疏卷之二












道德眞經注䟽卷之三　　　　　　信三
　　　　吴　郡　徵　士　顧　歡　述
孔德之容
　注孔大也有大德之人無所不容能受垢
　濁處謙卑也
唯道是從
　注唯獨也大德之人不隨世俗所行獨從
　於道也○䟽孔大也甚也容貌也甚大之
　德容貌若何唯從於道即是其相又解容
　包容也大德妙契故能動心施爲獨從於
　道出處語默皆是道場
道之爲物惟怳惟惚
　注道之於萬物獨怳惚往來於其所也○
　御曰此明孔德所從之道不有不無證用
　難名故云怳惚○䟽言至道之爲物也不
　有而有雖有不有不無而無雖無不無有
　無不定故言怳惚所以言物者欲明道不
　離物物不離道道外無物物外無道用即
　道物體即物道亦悟即物道迷即道物物
　道不一不異而異而一不一而物而道一
　而不一非道非物故一不一而物不一一
　也○顧曰欲言定有而無色無聲言其定
　無而有情有信以其體不可定故云怳惚
惚怳中有像
　注道雖惚怳無形其中獨爲萬物設法像
　也○御曰惚無也怳有也兆見曰象自無
　而降有即萬物之象也
怳惚中有物
　注道雖怳惚其中有一經營主化因氣立
　質○䟽中有物即是神妙妙物爲名也雖
　復非無非有而有不測之物也中有象即
　是氣雖復非象非色而爲色爲象故是氣
　也言道種種變現故不物而物不象而象
　也
窈冥中有精
　注道雖窈冥無形其中有精實神明相薄
　陰陽交會以立形神也○節解曰謂腦中
　元氣化爲精也○御曰惚怳有無窈冥不
　測生成之用精妙甚存○䟽窈冥深遠也
　有精智也言道雖窈冥怳惚而甚有精靈
　智照無方神功不測也
其精甚眞
　注言道精氣神妙甚眞非有飾也○䟽言
　眞精無雜實非虚假於三一之中偏重舉
　精者欲明精是氣色神用之本也○顧曰
　言至道之精靈至眞無假
其中有信
　注道匿功藏名其信在中也○節解曰謂
　精也精不化血不藏則爲眞人一行形中
　其中有信○䟽言道無心有感斯應信若
　四時必無差爽
自古及今其名不去
　注自從也從古至今道常在不去也○節
　解曰名者謂道也聖人不死其名常存○
　䟽時乃有古有今而道竟無來無去既名
　不去足顯不來文略故也
以閲衆甫
　注閲禀也甫始也言道能禀與萬物始生
　從道受氣也○䟽閲覽也甫始也至道雖
　復無來無去亦而去而來故能覽察古今
　應夫終始也
吾何以知衆甫之然哉
　注我何以知萬物從道受氣
以此
　注此今也以今萬物皆得道精氣而生人
　動作起居非道不然也○䟽假設問也老
　君云我何以知終始之事乎只用此眞精
　純信之道怳惚窈冥之法故知之也
曲則全
　注曲己從衆不自專則全也○䟽屈曲隨
　順不忤物情柔弱謙和全我生道故莊子
　云吾行郄曲無傷吾足此一句忘違順也
枉則直
　注枉屈也屈己而伸人乆乆自得直也○
　䟽枉濫也體知枉濫不二故能受於毁謗
　而不伸其怨枉翻獲正眞也此一句忘毁
　譽
窪則盈
　注地窪下水流之人謙下德歸之
弊則新
　注自受弊薄後己先人天下敬之乆乆自
　新○䟽窪下也謙卑遜讓退己處下不與
　物競而故德行盈滿也此一句忘高弊辱
　也能處鄙惡弊辱而不貪榮寵即其德日
　新此又忘榮辱也
少則得
　注自取少則得多天道祐謙神明托虚
多則惑
　注財多者惑於守身學多者惑於所聞○
　節解曰謂俗人多思念多所欲行無可信
　故惑也○䟽少者謂前曲全等行不見高
　下處一中也多謂滯於違順等法不離二
　偏也體一中則得滯二偏故惑也
是以聖人抱一爲天下式
　注抱守也式法也聖人守一乃知萬事故
　能爲天下法式也○節解曰謂念一行道
　守身中也○䟽是以仍上辭也抱守持也
　式法則也言聖人持此一中之道軌轍群
　生故爲天下修學之楷模也
不自見故明
　注聖人不以其視目千里之外乃因天下
　之目以視之故能明達也○䟽物我皆空
　不見有我身相故智慧明照也
不自是故彰
　注聖人不自以爲是而非人故能彰顯於
　世也○䟽自他平等不是己而非物故其
　德行顯著
不自伐故有功
　注伐取也聖人德化流行不自取其美故
　有功於天下也○䟽雖復亭毒群生而芻
　狗百姓推功於物故有大功也
不自矜故長
　注矜大也聖人不自貴大故能長乆不危
　也○䟽只爲推功於物不自矜夸故德行
　長逺也
夫唯不爭故天下莫能與之爭
　注此言天下賢與不肖無能與不爭者爭
　也○䟽此則嘆美四德之人妙達違順謙
　以自牧不與物爭故天下群品無能與不
　爭者爭也
古之所謂曲則全者豈虚言哉
　注傳古言曲從則全身此言非虚妄也○
　䟽昔人所謂屈曲柔順以全其道此語有
　實果非虚言但能依教修行不與物爭則
　大成全德物歸於己也
故誠全而歸之
　注誠實也能行曲從者實全其肌體歸之
　於父母無有傷害也
希言自然
　注希言謂愛言也愛言者自然之道也○
　䟽希簡少也希言忘言也自然者重玄之
　極道欲明至道絶言言即乖理唯當忘言
　遣教適可契會虚玄○顧曰希少也人能
　愛氣少言則行合自然○王曰希言靜默
　則合自然之道
飄風不終朝驟雨不日
　注飄風疾風也驟雨暴雨也言疾不能長
　暴不能乆也○䟽飄疾之風驟暴之雨曾
　不崇朝何能竟日譬滯言之士執教生迷
　妄爲躁行以求速報既心理不乆不長故
　取譬飄風方之驟雨日是朝之總朝是日
　之别别則譬念念之新總則喻百年之壽
　通是無常也○王曰山澤相通爲於飄風
　陰氣噴擊作於驟雨陰陽失節則驚風驟
　雨人失中和則爲暴疾殘身喪實不可常
　行驚暴非恒自然難乆故曰不終朝也○
　蔡曰夫天以陽氣下降散而爲風地以陰
　氣上騰蒸而爲雨○顧曰天健地順神氣
　獨絶爲此暴疾猶不能竟日終朝何况凡
　夫朝生夕死多言害物其可乆乎○盧曰
　形之大者莫過乎天地氣之廣者莫極乎
　陰陽陰陽相擊天地交錯風驚雨驟猶不
　能乆而况人之細小處天地之間爲於多
　言速滅可知
孰爲此者天地也
　注孰誰也誰爲此飄風暴雨者乎天地所
　爲也
天地尚不能久
　注不能終於朝暮
而况於人乎
　注天地至神合爲飄風暴雨尚不能終朝
　至暮何况於人欲爲暴卒乎○䟽孰誰也
　此假問誰爲此風雨答云是天地二儀生
　化有大神力飄風驟雨尚不能乆况凡夫
　而爲躁行其可乆乎
故從事於道者
　注從爲也人爲事當如道安靜不當如飄
　風暴雨也○御曰故從事於道之人當不
　執滯言教
道者同於道
　注道者謂奸道之人也同於道者所爲與
　道同也○御曰體道者悟道忘言即同於
　道也○䟽從道隨順也事世物也言至德
　之人即事即理即道即物故隨順世事恒
　自虚通此猶是孔德唯道是從之義○蔡
　曰若舉事皆從於道道則得之則同道之
　用也○王曰順教反俗所爲從於道兼忘
　衆累與空虚合體謂之同道道則應之
道得之
　注只爲即事即理所以境智兩冥能使相
　會○䟽道得之猶得道也
同於德者德亦得之
　注德謂好德之人也同於德者所爲與德
　同也○䟽道既是常道德即是上德體教
　忘言爲行同於上德上德亦自然符應而
　相會也道是德之體德是道之用就體言
　道就用言德故有二文也
失者同於失
　注失謂任己而失人也同於失者所爲與
　失同也
同於道者道亦樂得之
　注與道同者道亦樂得之○䟽有爲躁競
　執教生迷既而爲行同於失理之人所以
　不能虚心冥會而言道失者猶失道也故
　西昇經云宿世不學問今復與失鄰
同於德者德亦樂得之
　注與德同者德亦樂得之
同於失者失亦樂失之
　注與失同者失亦樂失之
信不足
　注君信不足於下下則應之以不信
有不信
　注此言物類相歸同聲相應同氣相求雲
　從龍風從虎水流濕火就燥自然之數也
　御曰執言滯教不能悟了是於信不足也
　自同於失失亦樂求是有不信○䟽不能
　忘言而執言求理雖名信道於理未足所
　以執言滯教未達眞源故於重玄之境有
　不信之心也
跂者不立
　注跂進也謂貪權慕名進取功榮則不可
　乆立身行道
跨者不行
　注自以爲貴而跨於人衆共弊之使不得
　行也
自見者不明
　注人自見其形容以爲好自見其行以爲
　應道殊不知其形醜操行之鄙也○御曰
　露才揚己動而見尤故不明也○䟽不能
　忘我故也
自是者不彰
　注自以爲是而非人衆共弊之使不得彰
　明也○䟽物共弊之故其德不顯也
自伐者無功
　注所爲輒自伐取其功美即失有功於人
　䟽凡有所爲輒自伐取其功物皆不與故
　無功勣
自矜者不長
　注好自矜大者不可以乆長○䟽矜夸自
　高驕慢凌物此乃愚短其德豈長
其於道曰餘食贅行
　注贅貪也使此自矜伐之人在治國之道
　日賦斂餘禄食以爲貪行也○䟽餘食殘
　食也贅附生之肉也莊子云附贅懸疣也
　言矜夸自是之人其在道行也猶如殘食
　贅病其可厭賤也
物或惡之
　注此人在位動欲傷害故物無不畏惡之
　䟽贅是無用之肉夸是無用之行世間人
　物感惡見之故懷道之士豈處心於夸企
　之行乎
故有道者不處
　注言有道之人不居其國也
有物混成先天地生
　注謂道也道無形混沌而成萬物乃在天
　地之前也○䟽有物者道也道非有而有
　非物而物混沌不分而能生成庶品亦明
　不混而混雖混而成故莊子云神鬼神帝
　生天生地又云在天地之先而不爲老
寂兮寥兮獨立不改
　注寂者無音聲寥者空無形獨立者無匹
　雙不改者化有常也○䟽寂無聲寥無形
　獨立無待對也不改無遷變也言道體窈
　冥形聲斯絶既無因待亦不改變此乃獨
　獨非待獨也
周行不殆
　注道遍行天地無所不入在陽不焦托陰
　不腐無不貫穿不危不殆也○節解曰謂
　聖人行一於身周流四支百節九竅百脉
　之中故曰周行不殆也
可以爲天下母
　注道養育萬物精氣亦如母之養子○節
　解曰謂守道含一爲天下母○䟽道無不
　在名曰周行所在皆通故無危殆也開化
　陰陽安立天地亭毒群品子育含靈生之
　畜之故可爲母
吾不知其名字之曰道
　注我不見道之形容不知當何以名之見
　萬物皆從道所生故字之曰道○䟽道本
　不可以智知道名即初章云無名天地始
　也取其通生之德故字曰道
强爲之名曰大
　注不知其名强名曰大大者高而無上羅
　而無外無不包容故曰大也○䟽體無涯
　際故名爲大不大爲大故稱爲强夫名以
　召體字以表德道即是用大即是體故名
　大而字道也人皆先名後字今乃先字後
　名者欲表道與俗反也
大曰逝
　注其爲大非若天常在上非若地常在下
　乃復逝去無常處也○䟽逝往也有大力
　用能運致衆生至聖境也
逝曰遠
　注言遠者窮於無窮布氣天地無所不通
○䟽超陵三界逺達三清也
遠曰返
　注言其逺不超絶乃復返在人身○䟽返
　還也既自利道圓遠之聖境故能返還界
　内慈救蒼生又解迷時以三清爲三界悟
　則三界是三清故返在塵俗之中即是大
　羅天上
故道大天大地大王亦大
　注道大者包羅天地無所不容天大者無
　不蓋也地大者無不載也王大者無不制
　也
域中有四大而王居其一焉
　注八極之内有四大王居其一也○御曰
　王者人靈之主萬物系其興亡將欲申其
　鑒戒故云王居其一也○䟽境域之中有
　此四大王有化被之德故繼二儀而居一
　數也莊子云夫道未始有封而言域中者
　欲明不域而域雖域不域不域而域議說
　域中雖域不域包羅無外也○節解曰謂
　肺大心大肝大脾大腎水生一也而王處
　一即脾氣主布四方行一也
人法地
　注人君當法地安靜和柔也種之得五穀
　掘之得甘泉勞而無怨有功而不置也
地法天
　注天湛然不動施而不求報生長萬物無
　所收取
天法道
　注道法清靜不言陰行精氣萬物不化自
　成
道法自然
　注道性自然無所法也○䟽人王也必須
　法地安靜爲行定能生慧也故下章云躁
　則失君既靜如地次須法天清虚覆育無
　私也又天有三光喻其慧照地是定門天
　是慧門既能如天次須法道虚通包容萬
　物也既能如道次須法道自然之妙理所
　謂重玄之域也道是迹自然是本以本收
　迹故義言法也又解道性自然更無所法
　體絶修學故言道法自然
重爲輕根
　注人君不重則不尊治身不重則失神草
　木之花葉輕故零落根重故能長存○䟽
　此戒行人勿得輕躁故書云君子不重則
　不威
靜爲躁君
　注人君不靜則失威治身不靜則身危龍
　靜故能變化虎躁故致夭虧○䟽靜則無
　爲躁則有欲有欲生死無爲長存靜能制
　動故爲君也
是以聖人終日行不離輜重
　注輜靜也聖人終日行道不離靜與重也
　䟽言君子達人終日行化同塵處世而不
　離重靜此則動而寂也
雖有榮觀燕處超然
　注榮觀謂宫闕燕舍后妃所居也超然遠
　避而不處也○䟽言重靜之人雖有榮華
　之宫觀燕寢之處所而游心虚淡超然物
　外不以爲娱處染不染也
奈何萬乘之主
　注奈何者疾時主傷痛之辭也萬乘之主
　謂王也○御曰奈何者傷嘆之詞也天下
　者大寳之位也言人君奈何以身縱欲輕
　用氣命亡其位乎○䟽奈何猶如何也王
　畿千里戎車萬乘之君應須重靜乃恣情
　淫教厚賦繁徭禽荒色荒輕忽寓内哀歎
　之甚故云如何
而以身輕天下
　注王者至尊而以其身行輕躁乎疾時王
　奢恣輕淫失其精也　節解曰謂輕死也
　雖貴爲天子當守一長生見而不學故爲
　輕身然後没命雖有玉玾金鏤何益於身
輕則失臣
　注王者輕淫則失其臣治身輕淫則失其
　精
躁則失君
　注王者行躁疾則失其君位治身躁疾則
　失其精神○節解曰謂思慮煩躁之士不
　得長生○䟽恣情放欲輕躁日甚外則亡
　國内則危身忠良竄匿失臣也宗廟傾覆
　失君也
善行無轍迹
　注善行道者求之於身不下堂不出門故
　無轍迹○䟽以無行爲行行無行相故云
　善行妙契所修境智冥會故無轍迹之可
　見此明身業净
善言無瑕謫
　注善言謂擇言而出之則無瑕疵謫過於
　天下也○御曰能了言教不爲滯執遺象
　求意理詮言忘故於言教之中而無瑕疵
　之過○䟽不言之言言而不言終日言未
　嘗言亦未嘗不言故謂之善言也莊子云
　言而足者則終日言而盡道也瑕疵疾也
　謫過責也語默不異故無口過之責謂聖
　人之言既無的當無所之諸此明口業净
善計不用籌筭
　注善以道計事者守一不移所計雖多不
　用籌筭而可知也○䟽妙悟諸法同一虚
　假不舍虚假即假體眞無勞筭計劃然明
　了此明意業净
善閉無關楗不可開
　注善以道閉情欲守精神者不如門户有
　關楗可得而開也○節解曰謂閉氣握固
　上閉天牝下閉地牡故曰無關楗○御曰
　兼忘言行不入異門心無逐境之迷境無
　起心之累雖無關楗豈可開乎○䟽外無
　可欲之境内無能欲之心欲根起用用而
　無染斯則不閉而閉雖閉不閉無勞關楗
　故不可開
善結無繩約不可以解
　注善以道結事者乃結其心不如繩索可
　得解也○御曰體了眞相本以虚忘若能
　虚忘則心與道合雖無繩索其可解乎○
　䟽上士達人先物後己發大弘願化度衆
　生誓心堅固結契無爽既非世之繩索約
　束故不可解也然誓心多端要不過五一
　者發心二者伏心三者知眞心四者出離
　心五者無上心第一發心者謂發自然道
　意入我法門第二伏心者謂伏諸障惑也
　第三知眞心者有九品即生彼九宫第四
　出離心者有三品即生三清所謂仙眞聖
　也第五無上心者謂直登道果乃至大羅
　也善結者結此五種心終始無替也明結
　願堅固也○節解曰謂結持魂魄也聖人
　抱魂持魄故曰不可解也
是以聖人常善救人
　注聖人所以常教人忠孝者欲以救人性
　命○䟽聖人即是三業清净六根解脱之
　人也爲能發弘誓願救度衆生故常在世
　間有感斯應慈善平等終不遺棄也
而無棄人
　注使貴賤各得其所也
常善救物
　注聖人所以常教民順四時以救萬物之
　傷殘也
故無棄物
　注聖人不賤石而貴玉視之如一○䟽失
　舉聖人者表恩被有情後舉物示仁覃無
　識亦言救人直據黔首救物爰及四生也
是謂襲明
　注聖人善救萬物是謂襲明天道○䟽襲
　承也用也即結嘆常善聖人利物無棄可
　謂承用聖明之道也
善人不善人之師
　注人之行善者聖人即以爲人師○䟽善
　人即向襲明之人也此人恒懷大心先物
　後己引導衆生允當宗匠
不善人者善人之資
　注資用也人行不善聖人猶教導使爲善
　得以給用也○䟽言聖人恒在有中化導
　群品即用不善之類而爲福田以彼衆生
　益成我德故也
不貴其師
　注獨無輔也
不愛其資
　注無所使也○御曰若存師資未爲致極
　今明所以貴師者爲存學相學相既空自
　然無貴所以愛資者爲存教相於教忘教
　故不愛資貴愛兩忘而道自化
雖知大迷
　注雖自以爲知言此人乃大迷惑也○䟽
　無所化也前以聖導凡勸令修學今明凡
　聖平等以遣師資斯則從淺至深漸階衆
　妙也
是謂要妙
　注能通此意是謂能知微妙要道也○䟽
　師資兩忘聖凡一揆俗智分别雖知大迷
　據理而言實成要妙
知其雄守其雌爲天下谿
　注雄以喻尊雌以喻卑人雖自知其尊顯
　當復守之以卑微去雄之强梁就雌之柔
　和如是則天下歸之如水之流深谿也○
　䟽谿徑也雄陽是剛躁之名雌陰是柔靜
　之義知雄躁剛猛適歸死滅雌柔靜退必
　致長生故棄雄而守雌可爲天下之要徑
　也○節解曰雄者魂也雌者魄也謂神岀
　入在身故行一之士法守自然握固閉氣
　抱持魂魄也
常德不離
　注人能謙下如深谿則德恒在不復離己
　也
復歸於嬰兒
　注當復歸志如嬰兒泰然而無知○節解
　曰谿者口也謂行一閉氣湛然無爲子則
　不老復還嬰兒也○䟽離散也嬰兒譬無
　分别智也言人常能守靜則其德不散故
　能復於本性歸無分别智也
知其白守其黑爲天下式
　注白以喻昭昭黑以喻默默人雖自知昭
　昭明達當復守之以默默如暗昩無所見
　如是則可爲天下法式則其德常在也○
○䟽白昭明也黑闇昩也式法也自顯明白
　炫燿於人人必挫之良非智者韜光晦迹
　退守闇昩不忤於物故是德人能知白黑
　利害者可爲修學者之鴻範也
爲天下式常德不忒
　注人能爲天下法式則其德常在於己不
　復差忒也○節解曰謂道行一以仙爲天
　下式
復歸於無極
　注德不差忒則長生乆壽歸身於無窮極
　節解曰謂常守生行一無極也○䟽忒差
　也無極道也常能棄明守暗其德不差忒
　復我清虚歸於至道
知其榮守其辱爲天下谷
　注榮以喻尊貴辱以喻污濁人知己之有
　榮貴當復守之以污濁如是則天下歸之
　如水流入深谷○䟽榮寵貴也辱卑賤也
　處於榮貴遂起驕奢而福善禍淫忽然凋
　落比之榮寵翻爲禍基若知倚伏不常貴
　爲禍始應須自戒勿爲放逸處於榮華恒
　如卑賤故貴以賤爲本高以下爲基是以
　知榮辱天下歸凑譬彼百川包納虚谷也
爲天下谷常德乃足
　注足止也人能爲天下谷德乃止於己也
復歸於樸
　注復當歸身於質樸不復爲文飾也○節
　解曰謂守自然也○䟽樸眞本也始自知
　雄終乎守辱三種修學爲道之要又如虚
　谷聲無不容所以常道之德於是乃足故
　能復於眞空歸於妙本
樸散爲器
　注器用也萬物之樸散則爲器用若道散
　則爲神明流爲日月分爲五行
聖人用之則爲官長
　注聖人升用則爲百官之元長○御曰含
　德内融則復歸於樸常德應用則散而爲
　器既涉形器必有精粗故聖人用則爲群
　才官長矣○䟽散布分也器用也官君主
　也長師宗也既能反樸還淳歸於妙本須
　從本降迹以救蒼生布此淳和而爲化用
　故西升經云道遂散布分既而爲君以御
　世爲師以導俗聖人即用斯樸散而爲御
　導之方
故大制無割
　注聖人用之則以大道制御天下無所傷
　害治身則以大道制情欲不害精神也○
　䟽至聖神力不可思議三界内外無不制
　伏主領弘普故稱大制而亭毒群品陶鑄
　生靈推功於物不爲宰主故云不割割宰
　斷也
將欲取天下
　注欲爲天下主也
而爲之
　注欲以有爲治民
吾見其不得已
　注我見其不得天道人心已明矣天道惡
　煩濁人心惡多欲○䟽方將欲攝取天下
　蒼生而爲化主者必須虚心忘欲若以有
　爲取之纔欲攝化而不得之狀已彰也
天下神器不可爲也
　注器物也人乃天下之神物也神物好安
　靜不可以有爲而治之也○䟽含識之類
　悉有精爽并堪受道故名神器神器是帝
　位也若無爲安靜即品物咸亨必有爲治
　之擾動即群生失性故不可爲也
爲者敗之
　注以有爲治之則敗其質樸
執者失之
　注强執教之則失其情實生於詐僞○䟽
　滯溺有爲則敗亡身命執心貪欲則失國
　喪邦
故物或行或隨
　注上所行下必隨之也○䟽夫物萬物也
　或不定也行由己也隨從他也言物或先
　時由己後即從他此明權勢不定也
或嘘或吹
　注嘘温也吹寒也有所温必有所寒○䟽
　温喻富貴也寒喻貧賤也言物有先貴後
　賤先富後貧猶如朱夏赫曦玄冬凛冽天
　即爽凉不定人亦貴賤何常
或强或羸
　注有所强大必有所羸弱○䟽夫强盛不
　乆當衰故下章云物壯則老西昇經云盛
　者必衰此則盛衰不定也
或載或隳
　注載安也隳危也有所安必有所危明人
　君不可以有爲治國與治身也○䟽河上
　本或載作或接夫接者連續也隳廢敗也
　連接續謂之成廢敗謂之壞此明安危不
　定故莊子云其成也毁也舉此八法者不
　定以表萬物無常故治國治身者不可以
　有爲封執而取之也
是以聖人去甚去奢去泰
　注甚謂貪淫聲色奢謂車服飲食泰謂宫
　室臺榭去此三者處中和行無爲則天下
　自化○䟽懷道聖人妙體虚假故不執上
　八法而能行下之三事甚則美其聲色奢
　則麗其服翫泰則廣其宫室去此三惑處
　於中一治國則祚曆遐延治身則長生乆
　視
以道佐人主者
　注謂人主能以道自輔佐也
不以兵强於天下
　注以道自佐人主不以兵革順道任德敵
　人自服○節解曰謂口爲兵也口言失則
　兵革至精神踴躍魂魄相加神明怳惚則
　去其身矣○䟽以用也佐輔也人主君王
　也言用正道輔佐君王者當偃武修文導
　之以德不可以盛用强兵騁暴天下内解
　身心者即是三業六根兵也
其事好還
　注其舉事奸還自責不怨於人也○節解
　曰謂安心定意行一乃還其身也○䟽還
　返也報也言外用兵刃内有怨敵之仇内
　用三毒即有三塗之報此事必爾故言好
　還
師之所處荆棘生
　注農事廢田不修○䟽師軍也言兵馬所
　行之處害人損物但有荆棘穢草不生禾
　稼也亦猶欲心馳騁之處唯增惡業不生
　善惠
大軍之後必有凶年
　注天應之以惡氣則害五穀五穀盡則傷
　人
善者果而已
　注行善者當果敢而已即休止也○䟽果
　决定也已止也言修道善人决定止此暴
　心而不同兵也
不敢以取强
　注不敢以果敢取强大之名也
果而勿矜
　注當果敢謙卑勿自矜大
果而勿伐
　注當果敢推讓勿自伐取其美
果而勿驕
　注驕欺也果敢勿以驕欺人也
果而不得已
　注當果敢至誠不得逼迫不得己○䟽驕
　謂慢上矜謂夸下修道之夫撝謙遜讓不
　用自取强暴驕慢於人亦須决定雌柔不
　用矜夸於物伐取也推功於物不自取也
　不得已者如堯攻藂支禹攻有扈事不得
　已非樂兵伐勿强者結繩已前决定不用
　兵之行也
是果面勿强
　注果敢勿以爲强兵堅甲以侵凌人也○
　御曰前敵來侵不得已故用兵止之如是
　則果於應敵非果已取强也
物壯則老
　注草木壯極則枯落人壯極則衰老也言
　强者不可以乆○䟽炎極則凉理之恒數
　物壯則老其義必然
是謂不道
　注枯老者坐不行道也
不道早已
　注不行道者早已已死也○䟽物壯則老
　兵强則衰既不謙柔故非眞道應須止息
　而勿行也
夫佳兵者不祥之器
　注祥善也兵者驚精神濁和氣不善之器
　不當修飾也○節解曰謂輕言者皆不活
　其身身危則亡其器此爲不祥之器也○
　䟽佳麗也祥善也雖霜戈曜日寳劍暉天
　此乃凶荒之具非太平之器也内即三毒
　六根之兵若磨鋭諸根而貪取塵境者不
　善之行也
物或惡之
　注兵動則有所害故萬物無有不惡之者
故有道者不居
　注有道之人不處其國
君子居則貴左
　注貴柔弱也
用兵則貴右
　注貴剛强也此言兵道與君子道反所貴
　者異○䟽有君子人物之德爲君子左陽
　也主吉主生右陰也主凶主殺言君子平
　居之世則貴左用文荒亂之時則貴右用
　武喻行人實智則貴長生權智有時而殺
　故經云千千截首萬萬剪形也
兵者不祥之器
　注兵革者不善之器
非君子之器
　注非君子所貴重之器也○御曰君子以
　道德爲才器不貴兵謀○節解曰謂口致
　兵革之言也陰强則殺身之斧也故曰不
　祥之器也
不得已而用之
　注謂遭衰逢亂禍欲加萬民乃用之以自
　守○䟽非君子善人之器必須夷凶拯難
　不得止而用之權智亦爾
恬淡爲上
　注不貪土地不利民財寳
勝而不美
　注雖得勝不以美爲利○䟽恬淡無爲也
　君子心尚無爲故用兵不以爲美也喻行
　人雖用權智而以實道爲上應不離眞
若美之者是樂殺人
　注美得勝者是謂喜樂殺人○䟽若以佳
　兵爲美是即愛樂干戈則殺人也
夫樂殺人者不可得志於天下
　注爲人君樂殺人此不可使得志於天下
　爲人主必專制人命不可妄行刑罰○䟽
　樂殺之夫天下共疾讎閲既多不可得意
　也
故吉事尚左
　注左主生位也
凶事尚右
　注陰道主殺
偏將軍處左
　注偏將軍卑而居陽位者以其不專殺故
　也一家疏云將軍本一動靜異名靜則侍
　居故稱偏也
上將軍處右
　注上將軍尊居右者以其主殺也○王曰
　動用威刑閫外專殺自任之道故言爲上
　以殺主陰雖上而居右
言以喪禮處之
　注上將軍居右喪禮尚右死人貴陰也　
　䟽左是吉位右是喪位今偏小將軍居於
　左邊上大將軍處其右者欲明雖復專命
　即以死喪之禮而安處之
殺人衆多以悲哀泣之
　注傷己德薄不能以道化人而害無辜之
　人○御曰以生靈之貴而交戰殺之有惻
　隱之心故以悲哀傷泣之爾○䟽兵伐行
　處屠害必多故上將軍悲哀愍其傷殺既
　非用道恐濫無辜一羊口殺謂敵人衆謂
　士卒傷己德薄而不能以道化人而害無
　辜則心爲悲愍而泣之明非所樂也○王
　曰一夫呼嗟王道爲之傾覆一里違和陰
　陽爲之改度鄒衍降霜杞妻城毁匹夫釐
　婦猶感天地而况横尸巨野散骨長源肉
　飼鳥鳶血流絳草愍彼殘傷曷得不喪
戰勝則以喪禮處之
　注古者戰勝將軍居喪主禮之位素服而
　哭之明君子貴德而賤兵不得已而誅不
　祥心不樂之比於喪也知後世用兵不已
　故悲痛之○御曰勇士雄入戰而獲勝勝
　則受爵居於右位尚右非吉是以喪禮處
　之但以爲不祥之器亦何必縞素爲資○
　䟽君子善人貴能用道事不獲已方以喪
　禮葬之既其武不及文足明權不及實治
　國則不得已而用武應化則不得已而行
　權以此格量故知權劣實勝也
道常無名
　注道能陰能陽能弛能張能存能亡故無
　常名○御曰道以應用爲常常能應物其
　應非人故云道常無名○䟽虚通之理常
　湛凝然非色非聲無名無字寂寥獨立超
　四句之端怳惚希夷離百非之外豈獨得
　以言象求安可以心智測故下文云天地
　始又云吾不知其名也
樸雖小天下莫敢臣
　注道樸雖小微妙無形天下不敢有臣使
　道者○御曰樸妙本精一故云小而應用
　匠成則至大故無敢以道爲臣也○䟽樸
　淳素也小微妙也言淳樸之道其自細微
　而能開化陰陽亭毒群品百姓日用而不
　知亦未敢自臣我有道者也又云物無貴
　賤道在則尊故巢父許由王倪齧缺此之
　數子皆以窮爲匹夫而天子不得臣諸侯
　不得友即其事也
侯王若能守萬物將自賔
　注侯王若能守道無爲萬物將自賔服從
　於德化○䟽言君王若能修守至道殊方
　異域自來賔伏而歸化也
天地相合以降甘露
　注侯王動作能與天地更相應合則天降
　下甘露善瑞○䟽夫與天地合其德陰陽
　合其序者故致四時玉燭七曜無愆靈瑞
　嘉祥芝英甘露國無虚用不亦宜乎
民莫之令而自均
　注天降善瑞則萬物莫有教令之者皆自
　均調若一也○䟽均平也莫無也德合二
　儀明齊三景百姓無待教令而自太平道
　力不可思議守之致有此益也
始制有名
　注始道也有名萬物也道無名能制於有
　名無形能制於有形也○䟽因無名以立
　有名寄有名以明無名方欲引導群迷令
　其悟解也
名亦既有
　注既盡也有名之物盡有情欲叛道離德
　故身毁辱
天亦將知止
　注人能法道行德天亦將自知止○䟽道
　無稱謂降迹立名意在引物向方歸根反
　本既知寄言詮理應須止名求實不可滯
　執筌蹄失於魚兔
知止所以不殆
　注夫知止則神靈祐助不復危殆○䟽筌
　蹄既忘妙理斯得止名會實故無危殆
譬道之在天下猶川谷之於江海
　注譬言道之在天下與人相應和如川谷
　與江海流行相通○䟽江海善下爲百川
　之所共凑聖道虚容爲衆生之所歸往故
　下文云江海所以能爲百川王者以其善
　下也
知人者智
　注能知人好惡是智也○䟽謂照達前境
　鑒人機性大少淺深無不悉知此是他心
　智
自知者明　
　注人能自知賢與不肖是爲反聽無聲内
　視無形故爲明也○御曰智者役用以知
　物明者融照以鑒微智則有所不知明則
　無所不照○䟽自知己身宿命善惡三世
　報應無不明了此是宿命智
勝人者有力
　注能勝人者不過以威力也○䟽智力勝
　人威能制物所以降伏天魔剪除異道此
　是降魔智○願曰才干勝人不過有力有
　力之人必有其敵有其敵者則强弱未定
　今以性制情謂之自勝自勝之人無敵於
　己無敵於己者可謂强矣
自勝者强
　注人能自勝己情欲則天下無有能與己
　爭者故爲强也○御曰能制勝人者適所
　謂有力能自勝其心使柔弱者方可以全
　其强爾○䟽自能克服己心制諸累欲累
　欲不起智慧日强此是斷惑智
知足者富
　注人能知足之爲足則長保福禄故爲富
　也○䟽守分知足無復貪求非直財賄不
　貧亦乃道德豐富又解並鑒有無則萬境
　俱照智無不足故受富名此是知足智
强行者有志
　注人能强力行善則爲有志於道道亦有
　志於人○節解曰謂晝夜行道而不休息
　也○御曰知止足者無貪求可謂富矣强
　力行者不懈怠可謂有志節矣○䟽志節
　操也志力既强即發弘誓願務在先人後
　己外身濟物至乎道場終無退轉
不失其所者乆
　注人能自節養不失其所愛愛天之精氣
　則可以長乆○節解曰謂不失其一也○
　䟽應機赴感隨病與藥咸使得宜不失其
　所以斯接物乆而强固
死而不亡者壽
　注目不妄視耳不妄聽口不妄言則無怨
　惡於天下故能長壽也○節解曰謂人尸
　解者死而後生也○䟽行願俱足内外道
　員理當不死不生無夭無壽而今言死而
　不亡壽者欲明死而不死不壽而壽也應
　身遷謝名之爲死聖體常在義說爲壽○
　御曰死者分理之終亡者天枉之數壽者
　一期之盡夫知人勝人必招殃咎知足强
　力動得天常死而不亡者是一期之盡可
　謂壽矣
大道汎兮
　注言道汎汎若浮若沉若有若無視之不
　見說之難殊○御曰大道汎兮無系而能
　應物左右無所偏名
其可左右
　注道可左可右無所不宜○䟽汎汎無系
　也亦普遍之名言大道虚玄汎然無著慈
　悲普遍感而遂通雖復非陰非陽而應乎
　左右欲明方圓任物罄無不宜故莊子云
　有左有右有義有倫
萬物恃之以生
　注恃待也萬物皆待道而生
而不辭
　注道不辭謝而逆止也○䟽一切萬物恃
　頼至道而得生成慈救善誘終不辭憚也
　又云物亦不謝生於自然
成功不名有
　注有道不名其有成功也○御曰言萬物
　恃頼沖和用而生化而道不辭以爲勞功
　用備成不名有也○䟽生化萬品至功潜
　被而歸功於物故不有功名
衣被萬物不爲主
　注道雖愛養萬物不如人主有所收取
可名於小
　注道匿德藏名怕然無爲似若微小○御
　曰衣被猶覆育也○䟽衣被萬物陶鑄生
　靈而神功潜被不爲主宰既俯就於物宜
　其稱小此不小而小也
萬物歸焉不爲主
　注萬物皆歸道受氣道非如人主有所禁
　止也
可名爲大矣
　注萬物横來横去各使自在可名於大○
　䟽大海虚谷百川競凑至道寥廓萬物歸
　之不主之義已如前釋物既仰歸於道宜
　受大名此即不大而大也
是以聖人終不爲大
　注聖人法道匿德藏名不爲滿大
故能成其大
　注聖人以身師道不言而化萬物修治故
　成其大○御曰聖人法道忘功終不自爲
　光大故能成其大也○䟽體道聖人忘我
　存物靜退謙柔終不爲大只爲先物後己
　忘功忘大故爲衆生之長獨居三界之尊
　而成其大
執大象天下往
　注執守也象道也聖人守大道則天下萬
　民移心歸往也治身則天降神明往來於
　己也○䟽執持也此不執而執執無所執
　大象猶大道之法象也即前忘大聖人持
　無形之大象常善救物爲天下歸往也莊
　子云王駘立不教坐不義虚而往實而歸
　宣尼引天下歸之是也
往而不害安平泰
　注萬物歸往而不傷害則國安家寧而太
　平矣治身不害神明則身安而大壽○御
　曰物往而不傷害則安於太平○疏太大
　也言蒼生歸至聖所皆獲利益而無損害
　所獲之利即是安平等之法也不害則明
　其拔苦安平則語其與樂
樂與餌過客止
　注餌美也過客一也人能樂美於道則一
　留止也一者去盈而處虚忽忽如過客也
　䟽樂絲竹宫商也餌飲食滋味也樂有聲
　可悦餌有味可餐可悦可餐故蹔過之客
　逢必止住耽愛也
道出言淡乎無味
　注道出入於口淡泊非如五味有酸鹹甘
　苦辛也○䟽至道虚寂其體希夷所以出
　言淡然無味非如可翫可悦故音樂有聲
　行者爲之止住道言無味學者罕見留心
　嗟乎世人迷妄之甚但能淫聽有聲之聲
　詎能咀嚼無味之味耶深嘆愚徒故有斯
　譬
視之不足見
　注足得也道無形非若五色之有青黄赤
　白黑可得見也○䟽至道窈冥妙絶形色
　非如餚饌等法故不可以眼識求
聽之不足聞
　注道非若五音有宫商角徵羽可得聽聞
　也○䟽大音希聲非體商角豈如鐘鼔可
　以耳聞聖道出言其例亦爾
用之不可既
　注用道治國則國富民昌治身則壽命延
　長無有既盡之時也○御曰以道靜鎮初
　無言教故視不足見聽不足聞淳風大行
　萬物殷厚歲計有餘故用不可既既盡也
　䟽至道之言淡然虚遠非聲非色絶視絶
　聽若鏡之心物來斯照如聖之智感而遂
　通是知無用之用其用難盡
將欲翕之必固張之
　注先開張之者欲極其奢淫○䟽翕合也
　斂也將欲行權攝化群品令其翕斂不爲
　貪染者必先開張縱任極其奢淫然後翕
　之昔老君西入罽賔化道之日初恣其兇
　勃然後化之以道是也
將欲弱之必固强之
　注先强大之者欲使遇禍害也○䟽欲令
　歸道柔弱必先極其强大然後示之以雌
　柔
將欲廢之必固興之
　注先興之者欲使其驕奢至危也○䟽欲
　廢其殘獷者必固恣其凶暴凶暴既極可
　以廢之也
將欲奪之必固與之
　注先與之者欲極其貪心○䟽先恣其惡
　名爲與之後令歸道歸善名爲奪之故老
　君先示凡迷所以恣其剛戾後見神通於
　是惡人降伏方得奪其凶惡令歸善道此
　四對義勢相似只言初淺後深耳上機之
　人聞實即悟下機之人要假於權此則增
　治陳也
是謂微明
　注此四事者其道微其效明○御曰經云
　正言若反易云巽以行權權反經而合義
　者也故君子行權貴於合義小人用之則
　爲詐譎孔子曰可與立未可與權信矣故
　老君前章示執大象斯謂之實此章繼以
　翕張是謂之權欲量衆生根性故示以權
　實覆却相明令必致性命之域而惑者乃
　云非道德之意何其迷而不悟哉將欲翕
　斂衆生情欲則先開張極其侈心令自困
　於愛欲則當翕斂之矣强弱等義略與此
　同此道甚微而效明著故云是謂微明也
　䟽上來權道雖復微密而甚有明驗也
柔弱勝剛强
　注柔弱者乆長剛强者生亡○䟽柔弱實
　智也剛强權智也欲教化衆生故須權智
　確論二智實智勝也
魚不可脱於淵
　注魚脱於淵爲去剛得柔不可復制
國之利器不可以示人
　注利器者謂權道也治國權者不可以示
　執事之臣也治身道者不可以示非其人
　也○䟽脱失也利器權柄也魚藏於水權
　隱於心故物莫之害也魚失水爲物所擒

　權示人即爲人所制故不可以示人



道德眞經注䟽卷之三



















道德眞經注䟽卷之四　　　　　　信四
　　　　吴　郡　徵　士　顧　歡　述
道常無爲而無不爲
　注道以無爲爲常○䟽凝寂之道寂爾無
　爲從體起用應物施化故曰而無不爲前
　句是本後句是迹此明本迹迹本寂動動
　寂之義也○蔡曰道體凝寂眞際不動故
　曰無爲應物而動物無不用故曰而無不
　爲
侯王若能守萬物將自化
　注侯王而能守道萬物將自化效於己也
　御曰妙本清淨故常無爲物恃以生而無
　不爲也侯王若能守道無爲則萬物自化
　君之無爲而天下純樸○䟽萬乘之主五
　等之君若能守持此道八荒萬國自然從
　化行人亦爾所以偏舉侯王者明君王爲
　化利物弘多也○杜曰德能伏物道在則
　尊皇王守道不令自均公侯懷德不嚴而
　化○羅什内解曰心得一空資用不失萬
　神從化伏邪歸正
化而欲作吾將鎮之以無名之朴
　注吾身也無名之樸道也萬物以化效於
　己復欲作巧僞者侯王當以身鎮撫之以
　道德也○御曰言人既從君上之化無爲
　清淨而復欲動作有爲者吾將以無名之
　樸而鎮靜之無名之樸道也○䟽作起修
　也樸道也言衆生初起修者必有心欲於
　果報也既起斯欲即須以無名樸素之道
　安鎮其心令不染有此以空遣有也○顧
　曰作謂僞生也言侯王守道物皆從化忽
　有人從安化中欲生詐僞之心者老君言
　我將以道鎮之又曰混沌其心令無分别
　也又曰無名之樸者教戒是也
無名之樸亦將不欲不欲以靜
　注言侯王鎮撫以道德民亦將不欲故當
　以清淨導化之○䟽非但不得欲於有法
　亦不得欲於此無名之樸也前以無遣有
　此則以無遣無有無雙遣離一中道也
天下將自正
注能如是者天下將自正安定也○䟽靜
　息也前以無名遣有次以不欲遣無有無
　既遣不欲還息不欲既除一中斯泯此則
　遣之又遣玄之又玄所謂探微索隱窮理
　盡性者也既而一切諸法無非正眞稊稗
　瓦甓悉皆至道故云天下自正此一句結
　衆妙之門也○御曰無名之樸亦將不欲
　者言人君既以無名之樸鎮靜之蒼生不
　可執此無名而令有迹將恐尋迹喪本復
　入有爲故於此無名之樸亦將兼忘不欲
　於欲無欲亦忘泊然清净天下自正也又
　曰道常無欲樂清淨故令天地常正天地
　者道之臣也君王法道行戒臣下之心悉
　皆自正矣
上德不德是以有德
　注上德謂大古無名號之君德大無名故
　言上德也不德者言其不以德教民因循
　自然養人性命其德不見故言不德也言
　其德合於天地和氣流行民得以全也○
　䟽上者高昇是超出之名德者得也以尅
　獲爲義言上德之人妙契道境境智冥會
　得失兼忘得失兼忘故言不德境智冥會
　故言有德有德則遣其失不德則遣其得
　也
下德不失德是以無德
　注下德謂有號謚之君德不及上德故言
　下德也不失德者其德可見其功可稱以
　有名號及其身故無德也
上德無爲而無以爲
　注言法道安靜無所施爲故無以名號爲
　也○䟽以用也上德無爲至本凝寂而無
　以爲迹用虚妙此名無爲而爲爲即無爲
　也
下德爲之而有以爲
　注言爲教令施政事皆以爲己取名號也
　䟽心不忘德故稱爲之亦仍有事故言有
　爲也
上仁爲之而無以爲
　注上仁爲行仁之君其仁無上故言上仁
　也爲之者爲仁恩也功成事立無以執爲
　也○䟽仁慈悲也有心覆育故言爲之不
　貴恩報故言無以爲確論上仁不及下德
　對義仁勝故稱無以爲三寳之中以慈爲
　首故五德之内亦以仁爲先者也
上義爲之而有以爲
　注爲義以斷割也動作以爲己殺人以成
　威賦下以自奉也○䟽義主正惡裁非即
　經中戒律是也然戒律之本被下機士涉
　有爲未階虚妙故言爲之有以也
上禮爲之而莫之應
　注謂上禮之君其禮無上也爲之者言爲
　禮制度序威儀也言禮華盛實衰飾偽煩
　多動則離道不可得應也○䟽禮尚威儀
　即經中教齋威儀等是也且至道沖寂大
　象無形今乃賤素貴華重文輕質不崇恬
　淡唯尚威儀雖爲漸教法門而未能與理
　相應非但内乖於道而乃外亦不能應物
　故言莫之應○盧曰玉帛之禮以爲行聘
　之端故曰上爵命有度故曰爲之禮節煩
　多玉帛斯竭下不供上故曰而莫之應以
　不應故刑罰行焉
則攘臂而仍之
　注言禮煩多不可應則上下忿爭故攘臂
　相仍引之也○御曰禮尚往來不來非禮
　行禮於彼而彼不應則攘臂而怒相仍引
　也○䟽仍因也禮尚往來更相責望因其
　禮薄即攘臂怒之欲明上禮爲教之弊故
　莊子云魯酒薄而邯鄲圍即其事也
故失道而後德
　注言道衰而德化生也○䟽德上德也衆
　生感衰道化斯隱應物隨時下德方見
失德而後仁
　注言德衰而仁愛見也○䟽德化漸替仁
　恩繼之
失仁而後義
　注言仁衰而分義明○䟽仁慈不行厥義
　方起
失義而後禮
　注言義衰則禮施聘行玉帛○御曰失道
　者失上德也上德合道故云失道夫道德
　仁義者時俗夷險之名也故道衰而德見
　德失而仁存仁亡則義立義喪而禮救斯
　皆適時之用故論禮於淳樸之代非狂則
　悖忘禮於澆醨之世非愚則誣若能解而
　更張者當退禮而行義退義而行仁退仁
　而行德忘德而合道人反淳樸則上德之
　無以爲之者也○䟽自道喪澆醨於斯爲
　極不能止惡方事節文雖復强作威儀而
　浮偽以甚
夫禮者忠信之薄
　注言禮廢本治末忠信日以衰薄
而亂之首
　注禮者賤質而貴文故正直日以少邪亂
　日以生○䟽徒日外彰文飾未是情發於
　中既非信實之厚適足忠誠之薄不懲淫
　勃之原更資昏亂之首
前識者道之華
　注不知而言知是前識此人失道之實得
　道之華也
而愚之始
　注言前識之人愚闇之倡始○御曰禮以
　救亂而貴固知而失禮意者則將矜其玉
　帛貴其拜跪如此之人故爲愚昧之始也
　䟽不知强知曰前識識在知前也言此前
　識之人於修道行中甚爲華僞既非大智
　慧源乃是愚癡之始也○顧曰前識者謂
　不待研求也夫清淨虚妙則深不可識無
　色無象其道自眞若夫辭說辯贍儀形焕
　炳相奸森羅在前可識此非至眞之實乃
　是大道之華而愚之始夫愚人始化未見
　眞實故以前識引其愚道華化其始也序
　家云此釋最爲勝
是以大丈夫處其厚
　注大丈夫謂道德之君也處身於淳樸也
不處其薄
　注不處身違道爲世煩亂也○䟽丈長也
　夫扶也謂有勇猛慈救之智堪爲群品之
　長以扶護蒼生也其志弘普故稱大丈夫
　大丈夫當懷道德之厚豈處禮義之薄耶
處其實
　注處忠信也
不處其華
　注不尚言華也○御曰有爲者道之薄禮
　義者德之華故聖人處無爲之事其厚也
　䟽達道之夫方外之士當留情於道德之
　實豈處心於前識之華
故去彼取此
　注去彼華薄取此實厚○䟽去彼華薄則
　是絶仁去義取此實厚則是返樸還淳且
　上德聖人體無分别豈有心於彼此情系
　於去取者乎蓋明不去而去雖去不去亦
　不取而取雖取不取非去之而去取之而
　取者也去取既爾彼此亦然也
昔之得一者
　注昔往也一無爲也道之子也○御曰一
　者沖和之妙氣也○䟽昔古也言曩劫初
　得道之者所得之狀具列於下文斯則御
　今而引古也
天得一以清
　注言天得一故能垂象清明○節解曰謂
　泥丸在人頭中清氣下灌故曰以清○䟽
　禀得道之氣故積陽成天清浮在上也
地得一以寧
　注言地得一故能安靜不動摇也○䟽同
　禀一道故凝陰成地寧靜於下○節解曰
　謂丹田不淫不亂精神居其身故曰寧也
神得一以靈
　注言神得一故能變化無形○節解曰神
　謂心也心爲神靈五藏之主故曰以靈○
　䟽神道處陰幽冥難測由其得一故靈智
　無方故莊子云神鬼神帝生天生地也
谷得一以盈
　注言谷得一故能滿盈而不絶○節解曰
　谷謂口也口爲華池宫能致醴泉故曰以
　盈○䟽谷川谷也言谷得一故能泉源流
　潤溪壑盈滿
萬物得一以生
　注言萬物皆須道以生成也○䟽有識有
　情通號萬物同禀一道故得生成○節解
　曰謂萬物異形皆共得一以生故曰以生
侯王得一以爲天下正
　注言侯王得一故能爲天下平正○節解
　曰謂脾也位處中黄以一制化四方故曰
　以正○䟽帝王公侯莫不禀道爲化只以
　無爲得一故能布政天下放勛文命是也
其致之
　注言致誡也謂下六事也○御曰物得道
　用因用立名道存則名立用失則實喪故
　天清地寧神靈谷盈皆資妙用以致之故
　云其致之○䟽致得也通結前六事咸得
　一道也内解云通是一人而有六種行門
　也○節解曰謂天地人神靈水泉萬物各
　共一以成故曰其致之也
天無以清將恐裂
　注言天當有陰陽弛張晝夜更用事不可
　但欲清明無已時將恐分裂不爲天也○
　節解曰謂泥丸不得一則腦枯頭白齒落
　故曰裂
地無以寧將恐發
　注言地當有高下剛柔節氣五行不可但
　欲安靜氣無已時將恐發泄不爲地也○
　䟽發變動也言地不能用道寧靜則恐有
　崩淪之灾昔岐山崩三川震是也○節解
　曰謂丹田不得一則精氣發泄故曰恐發
　也
神無以靈將恐歇
　注言神當有王相死囚休廢不可但欲靈
　變無已時恐虚歇不爲神也○節解曰謂
　心亂不守一則身空早老故曰恐歇○䟽
　歇廢也神不依道則智用愚怠既無靈驗
　將恐歇滅也
谷無以盈將恐竭
　注言谷當有盈縮虚實不可但欲盈滿無
　已時將恐枯竭不爲谷也○節解曰謂口
　失其一則華池不津液故曰竭也○䟽竭
　塞也言川谷乖一灾否斯起致泉源枯竭
　流注不通也
萬物無以生將恐滅
　注言萬物生長收藏當隨時死生不可但
　欲長生無已時將恐滅亡不爲物也○䟽
　一切萬物得一而生若喪道乖眞則死滅
　俄頃
侯王無以貴高將恐蹶
　注言侯王當屈己下人汲汲求賢不可但
　欲高貴於人無已時將恐顛蹶失其位也
　御曰夫得一者不可以矜其用聖人垂教
　本爲生靈雖逺舉天地清寧而會歸只在
　侯王謙和守於雌靜之道則無蹶滅等事
　䟽蹶敗也君王不能用道守貴乖理勃德
　將恐神器顛覆社稷傾危夏桀殷紂即其
　人也　
故貴必以賤爲本
　注言必欲尊貴者當以薄賤爲本若禹稷
　躬耕舜陶河濱周公下白屋也○節解日
　謂人求長生當以元氣爲母故曰本也○
　䟽貴尊高也賤卑下也得一之君故能謙
　下失道之主必致驕矜故知驕矜是下賤
　之基謙卑是尊高之本校量得失故有斯
　戒
高必以下爲基
　注言必欲尊貴當以下爲本基猶築墻造
　功因卑成高下不堅固後必傾危也○節
　解曰謂道人養精補腦當用丹田爲主故
　爲基也○顧曰夫言高以下爲基者貴非
　自貴由乎賤者所崇高非自高縁於下者
　所載然則貴因賤立得不以賤爲本乎是
　以智者務本故居謙而不危愚者殉末故
　窮高而自墜
是以侯王自謂孤寡不轂
　注言孤寡者喻孤獨也不轂喻不能如車
　轂爲衆輻所凑也王侯至尊貴能以孤寡
　自稱此非以賤爲本乎以曉示於人也○
　䟽不轂猶不善也王侯貴人智慧聰達體
　知傲是喪身之本謙是貴盛之基故撫接
　下凡以卑自牧乃稱孤寡不轂○顧曰所
　以言不轂者不善也謂德非物宗不能總
　衆之辭凡上三者皆人之所惡而侯王自
　以爲稱豈非以賤爲本乎
此其以賤爲本也非乎
　注言非乎者蓋是嗟嘆假問之辭云耳○
　節解曰非謂其道是元一歟
故致數車無車
　注致就也人就車數之爲輻爲輪爲轂爲
　衡爲轅爲軸無有名爲車者故成爲車以
　喻侯王不以尊號自名故能成其貴○䟽
　箱輹轂輞假合而成徒有車名數即無實
　五物四大爲幻亦然所以身既浮虚貴將
　安寄是以處貴應須謙下○蔡曰所言譽
　者毁譽也言有道王侯卑以自牧既忘貴
　賤亦一毁譽故人數數譽揚言其有德亦
　不以爲貴數數毁敗言其無道亦不以爲
　賤○顧曰言行人君子善以道德功行建
　立身心無德可彰無迹可顯則深根固蒂
　不爲是非欲惡之所抽拔也
不欲琭琭如玉落落如石
　御曰琭琭玉貌落落石貌以賤爲本也
反者道之動
　注此明權也反者取其反經合義反經合
　義者是聖人行權行權者是道之運動故
　云反者道之動
弱者道之用也
　注此明實也弱者取其柔弱雌靜雌靜者
　是聖人處實處實者是道之常用故云弱
　者道之用也
天下萬物生於有
　注天下萬物皆從天地生天地有形位故
　言生於有
有生於無
　注天地神明蜎飛蠕動皆從道生道無形
　象故言生於無也此言本勝於華弱勝於
　强謙虚勝盈滿也○御曰夫實之於權猶
　無之生有故行權者貴反於實用有者必
　資於無然至道沖寂離於名稱諸法性空
　不相因待若能兩忘權實雙泯有無則數
　輿無輿可謂超出矣○䟽有應道也所謂
　無一之氣也元一妙本所謂冥寂之地言
　天地萬物皆從應道有法而生即此應從
　妙本而起妙本即至無也
上士聞道勤而行之
　注上士聞道勤苦竭力而行之○䟽上機
　之人智慧聰達一聞至道即悟萬法皆空
　所以勤苦修學遂無疑怠
中士聞道若存若亡
　注中士聞道治身以長生治國以太平欣
　然而存之退見財色榮譽惑於情欲而復
　亡之○御曰中士可上可下故疑惑則若
　存若亡○䟽中機智暗照理不明雖復聞
　道未能妙悟若斂情歸定即時得虚心纔
　涉世塵則滯於有境與奪不定故云存亡
下士聞道大笑之
　注下士貪狠多欲見道柔弱謂之恐懼見
　道質樸謂之鄙陋故大笑○䟽下機之人
　機性愚鈍聞眞道玄遠至言弘博心既不
　悟謂之虚誕遂生誹謗撫掌大笑也
不笑不足以爲道
　注不爲下士所笑者不足名之爲道○䟽
　不爲凡人所笑不足稱爲聖道
是以建言有之
　注建設之道也設言已有道當如下六句
○䟽建立也言上士所行之道建在下文有
　之則明道若昩等是也
明道若昧
　注明道之人若闇昩無所見知也○䟽昩
　暗也照達眞道之人昩迹同俗不顯其明
　若愚昩也
進道若退
　注進取道者若退不及也○䟽大學之人
　不見其迹内雖進修外若衰退
夷道若類
　注夷平也大道之人不自别殊若多比類
　也
上德若谷
　注上德之人若深谷不耻濁溽也○䟽勝
　尚道德之人與太虚等量故能包容萬物
　若彼空谷也本欲有作俗字者言能忘德
　不異囂俗也
大白若辱
　注大潔白之人若污辱不自彰顯也○䟽
　白潔净也辱污辱也言大潔白高行之人
　和光同塵不耀於物故能混迹揚波若污
　辱也故東方生潔其道而穢其迹即斯義
　也
廣德若不足
　注德行廣大之人若頑愚不足也○御曰
　大成而執謙也○䟽言懷大德之士體道
　虚忘故内至有餘而外若不足老子傳云
　良賈深藏若虚盛德容貌若愚也
建德若偷
　注建設道德之人若可偷引使空虚也○
　䟽偷盜也言建立大德之人藏名匿迹如
　彼偷竊不用人知故上經云猶若畏四鄰
　也
質眞若渝
　注質樸之人若五色有淺不明也○御曰
　淳一而和光也○䟽質實也渝變也言素
　質體眞之士寂而動眞而應變見無常故
　若渝也
大方無隅
　注大方正之人無委曲廉隅也○䟽隅角
　也言體道大方之人因循順物不守節操
　不立小隅角所謂上達無節也
大器晩成
　注大器之人若九鼎瑚璉不可倉卒而成
　也○䟽瑚璉九鼎非一朝可成喻大學之
　人豈近心能證必須累劫修守方致虚極
　即任公子釣鰲是也○節解曰謂守一不
　殆老則得道
大音希聲
　注大音猶雷霆待時而動喻當愛氣希言
　䟽希猶無也至道至虚大音寂乎無響自
　妙本降迹無聲也師曠聽而不聞其聲也
　瓊音振於宇宙欲明是迹即本故言大音
　希聲
大象無形
　注大法象之人質樸無形容○䟽大道之
　象象而無形也離婁視之而莫見其形也
　色像遍乎虚空欲明即有而無故云大象
　無形也
道隱無名
　注道潜隱使人無能指名也○䟽至道妙
　本幽隱窈冥非形器之所測量豈名言之
　能詮辯也
夫唯道善貸且成
　注成就也言道善禀貸人精氣且成就之
　也○䟽貸借也獨此無名之道有大慈悲
　故能俯救衆生借其善力亭毒群品生化
　三才種種方便趣令成就
道生一一生二二生三三生萬物
　注道生一道始所生者一也一生二一生
　陰陽也二生三陰陽生和清濁三氣分爲
　天地人也三生萬物天地人共生萬物也
　天施地化人長養之○榮曰道生一虚中
　動氣故曰道生元氣未分故言一也一生
　二清濁分陰陽著也二生三運二氣三才
　三生萬物圓天覆於上方地載於下人主
　統於中何物不生也
萬物負陰而抱陽
　注萬物無不負陰而向陽回心而就日也
　陳曰陰陽道之妙用也負則在外抱則在
　内
沖氣以爲和
　注萬物之中皆有元氣得以和柔若胸中
　有藏骨中有髓草木中有空虚和氣潜通
　故得長生○榮曰陽氣熱孤亦不能生物
　陰氣寒單亦不足成形因大道以通之借
　沖氣以和之所以得生也
人之所惡唯孤寡不穀而王公以爲稱
　注孤寡不者穀不祥之名而王公以爲稱
　者處謙卑法空虚和柔也○䟽孤獨鰥寡
　乃不善之事以此爲惡人之常情而王公
　貴人用斯自牧足明貴以賤爲本高以下
　爲基以勸修行之人必須處心謙順
故物或損之而益
　注引之不得推讓心還文子曰爭則不足
　讓則有餘讓則禮義生爭則暴亂起
益之而損
　注夫增高者致崩貪富者致患○御曰自
　損者人益之自益者人損之故朝宗者善
　於下謙弱者德之柄孤寡爲稱不亦宜乎
　御疏曰故者仍上之辭也損貶毁也言王
　公稱孤寡以自毁損則爲百姓樂推尊敬
　而事之而致益也或益之而損者若王公
　貴寵其身居上而驕則下人離散而致損
　也書曰滿招損謙受益斯之謂也○成䟽
　謙卑柔弱損己濟物物必歸之故生道獲
　全矜夸傲誕益己凌物物必挫之故致危
　敗危敗是損全生是益損益之驗其義盡
　然故言損之而益益之而損也
人之所教
　注謂衆人所教我去弱爲强去柔爲剛
我亦義教之
　注言我教衆人使去强爲弱去剛爲柔○
　御曰老君云人君欲立教教人者當以吾
　此柔弱謙虚之義以教之也○䟽言俗人
　儒教亦尚謙柔我之法門本崇靜退貴在
　虚忘所以爲異
强梁者不得其死
　注强梁者謂不信玄妙背叛道德不從經
　教尚勢任力也不得其死者爲天命所絶
　兵刃所伐王法所殺不得以壽終而死也
吾將以爲教父
　注父始也老君以强梁之人以爲教戒之
　始也○御曰吾見强梁者亡柔弱者全故
　以此柔弱之教爲衆教之父○䟽强梁猶
　剛躁也父始也言强梁之人必當夭折不
　得依於天命壽終而死也老君雖復演法
　多端教門匪一而每說柔弱爲善剛强爲
　惡以此切當將爲學道之先父亦本也○
　顧曰言此强梁之士既不得其死我即爲
　其立教說斯無爲道德作其戰學之本父
　也　
天下之至柔馳騁天下之至堅
　注至柔者水也至堅者金石也水能貫堅
　入剛無所不通也○䟽至柔水也至堅金
　也馳騁貫穿之義也言水至柔能攻金石
　之堅喻無爲至柔能破有爲之累故下文
　云天下柔弱莫過於水攻堅强者莫之能
　先也
無有入無間
　注無有謂道也道無形質故能出入無間
　通神明濟群生也○御曰無有者不染塵
　境也心中無所有也無間者道性自然清
　淨妙體混成一無間隙夫不爲可欲所亂
　令心境俱靜一無所有則心與道合契出
　入無間○䟽間隙也言顛倒之流見空爲
　有達觀之士即有而空故言無有也入契
　會也有爲粗疏故有隙無爲微密故無間
　也而即有即無故能入無間之理也　車
　曰言水之與風本無質相金石骨髓亦無
　間隙風之與水已能縱入行之所攻至妙
　之道本自無形煩惱結陋又無間竅道之
　妙惠早已入訖原其結縛之由要其頑執
　之本投其悟解之藥開其正性之機此即
　無有入無間也
吾是以知無爲有益
　注吾見道無爲而萬物自化成是以知無
　爲之有益於人也
不言之教
　注道法不言師之以身
無爲之益
　注法道無爲治身有益精神治國則有益
　於人不煩勞也○孫曰柔能破剛無能遣
　有以是知無爲之教大益於人
天下希及之
　注天下者人主也希能有及道之無爲治
　身治國也○䟽所謂不言非關杜口在理
　即有即無在教亦即言即默即言即默故
　名不言之教即有即無故名無爲之益益
　既不益而益教豈教而教哉斯乃窮理盡
　性蓋世之談世間名教罕能及者故言天
　下希及之○顧曰則天玄默而風俗自移
　故曰不言之教法道無爲人物自化故言
　無爲之益
名與身孰親
　注名遂則身退也○御曰名者實之賔世
　人徇名以亡身故設問誰親欲令去功與
　名而全其眞○䟽身内也實也名外也賔
　也孰誰也世人皆求外喪内貪名喪實何
　者夫令譽芳名本爲身也身既爲名身死
　名竟何施老君愍兹顛倒故覆云名之與
　身誰是汝親乎而汝貪名忘身耶以斯格
　量親疏可見故莊子云伯夷死名於首陽
　之下也
身與貨孰多
　注財多則害身○御曰徇多將以求財財
　得而亡身故設問孰多欲令擲玉毁珠以
　全其身○䟽夫資貨者本爲我身迷惑之
　徒喪身徇貨故老君責言汝去貨存身利
　多爲聚貨喪身利多耶故莊子云盜跖死
　利於東陵之上
得與亡孰病
　注好得利則病於行也○䟽夫多貪得財
　必喪己少欲亡貨則存身然則得是喪己
　之徵亡是存身之驗喪己可以爲病存身
　可以爲樂世人翻以得爲適以亡爲病者
　不亦謬乎故教主言得與亡定誰是病
甚愛必大費
　注甚愛色費精神甚愛財遇禍患所愛甚
　少所亡者多故言大費○䟽費損也爲是
　義故甚愛名譽之人必勞形怵心費神損
　智此一句解名也
多藏必厚亡
　注生多藏於府庫死多藏於丘墓生有攻
　劫之憂死有掘塜剖棺之患○䟽夫多藏
　賄貨於府庫者必有劫盜之患非但喪失
　財物亦乃害及己身其爲敗亡禍必深厚
　故書云匹夫無罪懷璧其罪莊云大儒臚
　傳曰青青之麥生於陵陂生不布施死何
　含珠爲於是以金鎚控其頤徐别其頰無
　傷口中珠是也此一句解貨
知足不辱
　注知足之人絶利去欲不辱其身○䟽體
　知財賄虚假守分不貪清廉知足故無耻
　辱此一句解貨
知止不殆
　注知可止則止財利不累於身心聲色不
　亂於耳目終身不危殆也○䟽既悟名譽
　非眞所以止而不著全身遠害故無危殆
　上經云名亦既有夫亦將知止此一句結
　名
可以長乆
　注人能知止足則福禄常在於己治身則
　神不勞治國則民不擾故可長乆○䟽知
　止於名知足於貨忘名忘利則可長可乆
　此一句總結名
道德眞經注䟽卷之四
















道德眞經注䟽卷之五　　　　　　信五
　　　吴　郡　徵　士　顧　歡　述
大成若缺
　注謂道德大成之君也若缺者滅名藏譽
　如毁缺不備也
其用不弊
　注其用心是則無弊盡時也○御曰謙則
　受益故無困弊時也○䟽言行業大成就
　之人能忘其成故雖大成如似缺少不足
　也只爲能忘其成故終日貨用而無弊損
　是以莊子云小成隱道也夫成者不缺缺
　者不成而今成而似缺者忘缺忘成故不
　見成而缺故如缺而實成不見缺而異成
　故大成而似缺也
大盈若沖
　注謂道德大盈滿之君若沖者貴不敢驕
　富不敢奢
其用不窮
　注其用心如是則無窮盡時也○䟽沖虚
　也靜盡也言道德大滿之人能滿其滿故
　能滿如似空虚無物也只爲忘滿沖虚故
　能利用無竭也夫滿者不虚虚者不滿而
　今滿而虚者欲明忘滿忘虚故能即虚即
　滿滿而若虚
大直若屈
　注大直謂修道法度正直如一也若屈者
　不與俗人爭如可屈折也○䟽大直質素
　之人不顯直相故能混迹同塵委曲隨物
　故若屈也是知直躬小直也
大巧若拙
　注大巧謂多才術也若拙者亦不敢見其
　能也○䟽匠成萬物鑪錘群生有大功巧
　而忘功用晦迹同凡故若拙也莊子云彫
　刻衆形而不爲巧是知工倕小巧也
大辯若訥
　注大辯者智無疑如訥者無口辭○御曰
　不飾小說也○䟽妙能剖析眞空詮量玄
　極者言所不能言也不同世間口才捷利
　故言蹇訥也莊子云不言之辯亦云大辯
　不言是知楊墨小辯也
躁勝寒
　注勝極也春夏陽氣躁疾於上萬物盛極
　則寒寒則零落死亡也言人不當剛躁也
靜勝熱
　注秋冬萬物靜於黄泉之下極則熱熱者
　生之原也○䟽躁陽也靜陰也勝極也言
　四時運轉陰極陽生陽極陰起陰起故一
　切凋落陽生故庶物咸盛喻靜是長生之
　本躁是死滅之原以勸行人去躁歸靜也
　又解從本降迹即躁勝寒息迹歸本即靜
　勝熱以明動靜適時也○顧曰物極則反
　動極則靜靜極則動從此而觀盛極則衰
　衰極則盛人間諸法例皆如此既非常保
　何所貪求是以聖人不取不求無得無失
　而五種大行自清自靜不爲寒熱所侵始
　爲天下之正主云云
清靜以爲天下正
　注能清能靜則爲天下長持正則無終已
　時也○䟽清虚寧靜可以自利利他以正
　治邪故爲天下正此則結釋靜勝躁優劣
　之義也○節解曰謂得入深山行清淨守
　自然則爲眞人也
天下有道
　注謂人主有道也
却走馬以糞
　注糞田也兵甲不用却走馬以治田農也
　治身者却陽精以糞其身也○御曰有道
　之主無爲化行既不貪求故無交戰屏却
　走馬之事人得糞於田園○䟽言有道之
　君莅於天下干戈靜息偃武修文宇内清
　夷無爲而治故能却馳走之馬以糞農田
　治身者却六根兵馬以道糞心故孟子云
　人皆以糞糞其田而莫之以學糞其心也
天下無道
　注謂人主無道
戎馬生於郊
　注戰伐不止戎馬生於郊境之上乆不還
　也○䟽郭外曰郊無道之君臨於海内禽
　荒色荒四方不靜多貪境土好行征伐遂
　使軍戎兵馬出生郊外且輕身躁競之夫
　心不懷道縱於六根兵馬馳騁塵境之中
　故云生於郊也
罪莫大於可欲
　注好色欲也○䟽罪者摧也言爲苦之所
　摧逼也前境美麗稱可欲之心故言可欲
　也然境能逼心是起罪之縁以戒行人不
　可染境也故上經云不見可欲使心不亂
禍莫大於知不足
　注富貴不能自禁止○䟽禍即罪之深重
　者也言心貪前境不知厭足害人損物爲
　罪日深非唯灾及一身亦乃禍延三族
咎莫甚於欲得
　注欲得人物利且貪也○御曰殃咎之大
　莫大於欲欲得禍深故云咎也○䟽咎考
　責也欲得之心略無涯際其爲咎責莫甚
　於斯格量深淺禍重咎輕欲備顯物情故
　具彰二釁
故知足之足
　注守眞根也
常足矣
　注無欲也○䟽守分不貪於行便足恒無
　闕少故言常足欲明貪競之類遭禍遇殃
　知足之人恒居安泰先病後藥故繼此文
不出户知天下
　注聖人不出户以知天下者以己身知人
　身以己家知人家所以見天下也○䟽户
　者謂知覺攀縁分别等門户也有道之人
　虚懷内靜不馳心於世境而天下之事悉
　知此以眞照俗也
不窺牖以見天道
　注天道與人道同天人相通精氣相貫人
　君清靜天氣自正人君多欲天炁煩濁吉
　凶利害皆由於己○御曰垂拱無爲不出
　教令於户外而天道可知也○䟽牖根竅
　也天道自然之理隳體坐忘不窺根竅而
　眞心内朗睹見自然之道此以智照眞也
　户通來去從眞照俗窗牖内閉喻返照眞
　源也
其出彌遠其知彌少
　注謂去其家觀人家去其身觀人身所觀
　益逺所知益少○䟽顛倒之夫不能照理
　其心逐境彌遠而無厭其知淺近暗昩而
　少鑒
是以聖人不行而知
　注聖人不上天不入淵能知天下者以心
　知之也○䟽不行者心不縁歷前境而知
　者能體知諸法實相譬懸鏡高堂物來斯
　照而無心也故莊子云聖人不由心而照
　之于天矣
不見而名
　注上好道下好德上好武下好力聖人原
　小以知大察内以知外○䟽不見者了知
　諸法虚幻無可見之物也而名者能正名
　百物垂迹顯教不見而損情欲文飾日以
　消損也○御曰不窺牖故云不見人和天
　順故能名其大平
不爲而成
　注上無所爲則下無事家給人足萬物自
　化就也○䟽不爲者凝神寂澹絶於有爲
　也而成者能施化群品成就學人此明寂
　而動也
爲學日益
　注學者謂政教禮樂之學也日益者情欲
　文飾日以益多○䟽爲修營也學俗學也
　言修俗學之人鋭情分别故累欲日增也
爲道日損
　注道謂自然之道日損者使情欲文飾日
　以消損也○御曰爲學日益見聞爲道者
　日損功行益見聞者爲修學之漸損功行
　者爲悟道之門是故因益以積功功忘而
　體道矣○䟽爲道謂修道也言修道之士
　虚夷恬淡所以智德漸明累惑日消也
損之又損之
　注損之者損情欲也又損之者所以漸去
　也
以至於無爲
　注當恬淡如嬰兒無所造爲也○䟽爲學
　之人執於有欲爲道之士又滯於無爲雖
　復深淺不同而俱有患今欲治此兩執故
　有損益之文既而前損損有後損損無二
　偏雙遣以至於一中之無爲也
無爲而無不爲也
　注情欲斷絶德與道合則無所不施無所
　不爲也○御曰爲學積功行爲道忘損之
　雖損功行尚有欲損之心兼忘此心至於
　淡然無爲方彼鏡象而無不應故無不爲
　䟽即寂而動即體而用故無不爲也上經
　云道常無爲無不爲
取天下常以無事
　注取治也治天下常當以無事不當煩勞
　也○䟽取攝化也言攝取宇内蒼生令其
　歸善者常以無爲無事而化之也雖復應
　物施爲而心未常有事此即動而寂也故
　莊子云孰弊弊焉以物爲事乎
及其有事不足以取天下
　注及其奸有事則政教煩民不安故不足
　以治天下也○䟽及其心未虚忘以事爲
　事而有事者斯事異無事無事異事動異
　於寂寂乖於動如此之人不足以攝化天
　下也
聖人無心
　注聖人不重改更貴因循若似無心也
以百姓心爲心
　注百姓心之所便因而從之○䟽體道洞
　忘虚懷絶慮與死灰均其寂泊故無心也
　百姓衆生也然聖人無心有感斯應應隨
　物感故以百姓心爲心心既無心心應亦
　不應○節解曰謂知道行氣以神爲心則
　流布百節百節百神百名共於形中故曰
　以百姓心爲心也
善者吾善之
　注百姓爲善聖人因而善之
不善者吾亦善之
　注百姓雖有不善者聖人化之使爲善也
○䟽善者謂無欲修學之士也不善者謂有
　爲滯境之人普以平等勝教化之令其得
　善此則以百姓心爲心之善也
德善矣
　注聖人德化百姓爲善矣○節解曰謂行
　一養神神和形柔邪去正存骨堅隨眞故
　曰得善矣
信者吾信之
　注百姓爲信聖人因而信之
不信者吾亦信之
　注百姓爲不信聖人化之使信也
德信矣
　注聖人德化百姓爲信矣○御曰欲善信
　者吾因而善信之不信者吾亦以善信教
　之令百姓感吾德而善信之也○䟽信謂
　聞經戒愛樂不信謂不樂道文聖人以空
　行慈悲平等救度不問信與不信皆令得
　益而普發信心故眞迹紫微夫人曰信者
　得失之關鍵又經云信者學道之樞機也
　問曰聖人無心有感必應不感不應者則
　信者方教不信者不教而令信與不信一
　種教之亦應感與不感一種皆應答曰應
　有通有别如治在玄都玉京而恒救三界
　此則通應善信是也至如胡人有感紫炁
　西浮授尹眞人道德之文此則别應若别
　應則待别感通應則尋常慈照故上經云
　常善救人而無棄人也○節解曰謂人信
　一也一亦信人人不信一一由人生故道
　常得其信也
聖人在天下怵怵
　注聖人在天下常怵怵恐懼富貴不敢驕
　奢○䟽怵怵勤懼之貌也言無心赴感聖
　人其在天下也恒布大慈護救蒼生恐其
　没溺故怵怵而勤懼也
爲天下渾其心
　注聖人爲天下百姓混濁其心若愚暗不
　通也○䟽渾沌無分别也言凡夫感情滯
　境妄生去取聖人欲渾沌其心令無分别
　勤懼之義即斯謂也
百姓皆注其耳目
　注注用也百姓皆用其耳目爲聖人視聽
　䟽河上作注諸本作淫淫者染滯也顛倒
　之徒迷没世境縱恣耳目滯著聲色既而
　漂浪長流愆非日積聖人愍其困苦故顯
　其病六根之中遍舉兩者欲明此二患最
　深故西升經云耳目聲色爲子留愆然舉
　一根諸根可悉爲文備故也
聖人皆孩之
　注聖人愛念百姓如育赤子長養之而不
　責望其報○䟽衆生妄淫耳目淪没愛河
　聖人勤懼慈救義同赤子哀其無識故如
　嬰兒之可愍
出生入死
　注出生謂情欲出於五内魂定魄靜故生
　也入死謂情欲入於胸臆精神勞惑故死
　也○御曰了悟則出生迷執則入死○䟽
　出生者超凌三界出離死生入死者沈淪
　三塗没溺生死若解生死義者從無出有
　以釋生爲生自有還無以釋滅爲死
生之徒十有三死之徒十有三
　注言生死之類各有十三謂九竅四關也
　其生也目不妄視耳不妄聽鼻不妄嗅口
　不妄言舌不妄味手不妄持足不妄行精
　不妄施其死也反是○䟽徒類也言九竅
　四關凡聖俱有聖人忘之故出三界凡夫
　執著故入六道入六道則死之徒出三界
　則生之徒
人之生動之死地亦十有三
　注人欲求生動作反之十三死地也○䟽
　凡人之生動即適死地者蓋爲執此十三
　滯於前境故也
夫何故
　注問之何故動之死地也○䟽假設疑問
　以生後答
以其生生之厚
　注所以動之死地者以其求生活之事太
　厚違道忤天妄行失紀也○䟽言人不能
　體道忘生而執生爲有多積物産厚資此
　生而營生過當故動之死地此一句答前
　問意也
蓋聞善攝生者
　注攝養也○䟽蓋不盡問之辭猶竊聞也
　攝衛也養也言善攝衛養生之人淡泊虚
　夷不染塵境攝衛之美自顯下文
陸行不遇兕虎
　注自然逺避害不干也○䟽陸平地也兕
　毒獸一角形如野牛青色言善攝生之人
　不爲毒獸所觸内解者言平居安靜不爲
　煩惱所加也
入軍不被甲兵
　注不好戰以殺也○䟽言攝生之人不入
　行陣亦不爲干戈所害内解者縱入塵境
　亦不爲色等所傷
兕無所投其角虎無所措其爪兵無所容其
刃
　注養生之人兕虎無由傷兵刃無由加也
　御曰善攝理生之人心照清淨無貪取之
　意故外物不可加害○䟽諸本言駐駐立
　也措安也兕遇物即觸喻痴人也虎性躁
　暴喻嗔也兵刃銳利能傷於人喻貪也言
　善攝生者妙體眞空故雖處世間而不爲
　三毒所害也
夫何故
　注問虎兕兵甲何故不害之也○䟽假設
　疑問有何事故得致如此
以其無死地
　注以其不犯上十三之死地也言神明營
　護之此物自然不敢害也○御曰以其順
　化無私不以死爲死則物不得害其生故
　云無死地也○䟽夫見有身者故以身爲
　死地也今善攝生之人忘於身相即身無
　身故無地之可死也既無死地三毒何所
　加乎○節解曰謂聖人懷精神守一行氣
　握固胎息故使此物不害之道處其心眞
　氣俱存故無刑殺之地也
道生之
　注道生萬物
德畜之
　注德一也一生布炁而畜養之也○御曰
　物得以生養萬類也○䟽至道虚玄通生
　萬物上德慈救畜養群生也故云道生德
　畜也
物形之
　注一爲萬物設形象
勢成之
　注亦云勢成之一爲萬物作寒暑炁勢以
　成之○䟽陶瑩心靈令行業淳熟而成就
　也
是以萬物莫不尊道而貴德
　注道德所爲無不盡驚動而尊敬之也○
　御曰萬物皆由道德以生畜故尊貴之○
　䟽道德生育具如前㫖蒼生荷頼日用不
　知是以勸示令崇尚也
道尊德貴夫莫之爵而常自然
　注道一不命召萬物而常自然應之如影
　響也○御曰言道德之尊貴非假爵命但
　生成之功被物而常自然貴也○䟽世上
　尊榮必須品秩所以非乆而道德尊貴無
　關爵命故常自然
故道生之畜之長之育之成之熟之養之覆
之
　注言道之於萬物非但生之而已乃復長
　養成熟覆育全其性命人君治國治身亦
　當如此○䟽重迭前文以生後句而舉道
　不言德者明德不異道而文略故也西昇
　經云道德渾沌玄妙同也長之者謂增其
　善芽育之者謂進其功行也成熟者謂以
　無上妙法瑩飾物心令其道果成就德業
　淳熟此猶迭前語來生後文也養覆者養
　謂酬其果報覆謂廕以大慈也已上四雙
　明利物之德以下三德明能遣其功也
生而不有
　注道生萬物不有所取以爲利用○䟽雖
　復能生萬物實無物之可生芻狗其情故
　即生而不有有即有而不有生亦生而不
　生此遣道生之也
爲而不恃
　注道所施爲不恃望其報○䟽既生成萬
　物不有其生施爲法教於何可恃此遣德
　畜之也
長而不宰
　注道長養萬物不宰割以爲利用也○䟽
　長養蒼生功侔造化而能所俱幻誰其宰
　乎此遣長之等四雙也
是謂玄德
　注道之所行恩德玄闇不可得見也○䟽
　是則指於上句謂則言及下文玄者深逺
　之名德以證護爲義指前體道之士利物
　忘功以法目人可謂玄德○車曰道爲陽
　極陽即天也天以運動所以生萬物德爲
　陰極陰即地也地以包含所以畜萬物受
　炁曰生養形曰畜所云一切萬物之形勢
　成之者因其業勢而成就之業勢應合爲
　人即爲作人形而成就之○蔡曰爲諸衆
　生作四時之勢成就萬物此說在前
天下有始
　注始有道也
以爲天下母
　注道爲天下萬物母也○御曰始者沖和
　之妙炁也言此妙炁生成萬物有茂養之
　德故可以爲天下母也○䟽始道本母道
　迹也夫玄道妙本大智慧源超絶名言離
　諸色象天下萬物皆從此生今抗言者欲
　令行人識根知本故經云萬物始也以爲
　母者言從本降迹導引蒼生長之育之如
　母愛子故上經云有名萬物母○蔡曰始
　本也言一切衆生沈淪五慾不知根本隨
　流逐末漂浪生死故老君舉本示之明天
　下有清虚炁爲道德爲汝根本且始則無
　先母則有功取其生物故稱始也育之功
　遂稱母也
既知其母又知其子
　注子一也既知得道以當復知一也○御
　曰萬物既得沖炁茂養以知其身即是沖
　炁之子也○䟽夫本能生迹母能生物既
　知道是我母即知我是道子從道而生故
　也經曰虚無自然是眞父母
既知其子復守其母
　注以知其一當復守道反無爲也○蔡曰
　既知己是道子從而得生則須守清靜無
　爲復歸其母便與道同也
没身不殆
　注不危殆也○御曰既知身是沖炁之子
　當守此沖和妙炁不令離散則終没其身
　無危殆也○䟽既知我是道子應須歸復
　守其母也但能歸根守母守道會眞迹雖
　有没有存而本無危無殆何者夫道能生
　物道即是本物從道生物即是末而末能
　攝本所以須歸其母母能生子所以須守
　其母守母則乆視長生歸本則殁身不殆
　故勸之也西升經云常能養母乃能長乆
塞其兊
　注兊目也使目不妄視
閉其門
　注門口也使口不妄言○䟽上雖勸其守
　母猶未示其修守之方故次下文具顯守
　復方術即閉塞等是也兊口也而六根之
　中偏舉兊者明口既是三業又沾六根爲
　罪多也門五門閉五門不染塵境也前舉
　兊是根之别此言門是根之總也但閉塞
　之義有兩一者斷情忍色栖托山林或却
　掃閉門不見可欲二者體知六塵虚幻根
　亦不眞内無能染之心外無可欲之境既
　而恣目之所見極耳之所聞而恒處道場
　不乖眞境豈曰杜耳閉目而稱閉塞哉蓋
　不然乎斯乃閉塞之妙也
終身不勤
　注人當塞目不妄視閉口不妄言則終身
　不勤苦矣○䟽勤勞苦也夫學道多端行
　門匪一或靜心而避塵境或即境而體眞
　源深淺糾紛寔唯多種故西升經云動則
　有劫載自唯甚苦勤也但能依前閉塞即
　境而眞心性閑寬而無勞倦可以盡年終
　而不苦勤也
開其兊濟其事
　注開其五欲之門濟其六塵之事心神内
　疲耳目外困終身勞倦也
終身不救
　注禍亂成也○䟽及愚者爲之即開眼耳
　等根濟於聲色等事終身耽染没命貪淫
　縱使大聖大慈良亦目撃不能救也
見小曰明
　注萌芽未動禍亂未見爲小昭然獨見爲
　明也○御曰人能於事微小則見而改行
　可謂明也○䟽見觀照也小微細之名也
　至妙之理也言行人但能照於妙境智慧
　日日增明故上經云觀其妙也
守柔曰强
　注守柔弱者日以强大○䟽既能見小則
　智慧增明復能用道兼知柔弱故其德業
　日日强盛也夫學之初有定有惠有行有
　解見小即是惠定之門用柔即是行解之
　術故六度之中有行有解前五是行後一
　是解解則是惠是空行則兼空兼有而以
　空導有以有資空欲明資導之能故言用
　柔見小也
用其光
　注用其目光於外視時世之利害
復歸其明
　注復當反其光明於内無使精神泄於外
　也○䟽光照外也既即照而忘韜光晦迹
　歸明於昩故云復歸其明也下文云光而
　不耀也莊子云滑疑之耀聖人之所圖也
無遺身殃
　注内視存神不爲漏失
是謂習常
　注人能行此是謂習修常道也○御曰遺
　與也言還守内明則無與身爲殃咎者如
　此是謂密用眞常之道也○䟽既即照而
　忘行圓德滿諸累以盡無復遺餘之殃咎
　也亦云遺與也無復與身之殃釁也行業
　圓備諸累復盡傳經主教允屬其人故指
　此人可謂承襲常道紹隆眞教也
使我介然有知行於大道
　注介大也老子疾時王不行大道故設言
　使我介然有知於政事我則行於大道躬
　行無爲之化○節解曰吾夙夜介介心念
　守一於身也○王及羅什二家云介小也
　我小有所知則便行於大道也
唯施是畏
　注唯獨也獨畏有所施爲恐失道意欲賞
　善恐僞善生欲信忠恐詐忠起○御曰老
　君言若使我耿介矜其有知欲行大道既
　與道不合故唯所施爲是皆可畏之也○
　䟽使我者假設之辭也知分别也介然微
　小也言正眞之道甚自平夷假使我微介
　起心以知行道者深不可也何者夫至道
　虚通妙絶分别在假不假居眞不眞眞假
　性齊死生一貫入九幽而不昩出三界而
　不明履危險而常安臨大難而無畏也今
　乃起心分别乖於至道諸所施爲動之死
　地故可畏也
大道甚夷
　注夷平易也
而民好徑
　注徑邪不平也夫道甚平易而民好從徑
　邪也○䟽夷平正也徑邪道也言至理平
　等甚無分别顛倒之類背正向邪遂使大
　道陵遲小成孔熾○節解曰謂人好邪僞
　行妄徑也
朝甚除
　注高臺榭修宫室○䟽無道之君奸行邪
　徑不崇樸素唯尚華侈既而除其故宇更
　起新宫彫楹刻桷窮乎綺麗
田甚蕪
　注農事廢不耕治失時也○節解曰謂人
　不修其一朝夕自飾而生病故心荒穢也
　䟽徭役既繁農夫喪業東皋不作南畝荒
　蕪
倉甚虚
　注五穀傷害國無儲也○節解曰謂不守
　固其一則五藏空乏故曰虚也○䟽稼穡
　有退國用無貲杼軸既空倉廪斯罄
服文彩
　注奸飾僞貴外華也
帶利劍
　注上剛强武且奢○御曰文德不修尚武
　備也○節解曰謂奸華服於身一去邪來
　帶利劍仗刃備爲鬼邪所病
厭飲食
　注多嗜欲無足時○䟽黼黻文綉以麗其
　身干將莫耶以衛其命醪醴羶腥以爽其
　口不崇上德不恤下民嗟乎饕餮一至於
　此
資貨有餘是謂盜夸
　注百姓不足而君有餘者是由劫盜以爲
　服飾持行夸人不知身死家破親戚并隨
　之也○節解曰謂好其甘肥以養其容一
　去其中百病并生乃以資貨備於死喪也
非道也哉
　注人君所行如是死非道也復言也哉者
　痛傷之辭○御曰矜其有知動以成弊行
　同盜竊仍自矜誇誇盜非道適令興嘆也
　節解曰謂人不行一但念好服美食可以
　爲盜賊不能止病却死故非道也○䟽多
　貲多斂如盜如賊既畜既積且矜且夸乖
　理悖德謂之非道行人道心解之者朝甚
　除無善功田甚蕪心荒廢倉甚虚無道德
　服文綵好飾詞帶利劍貪心鋭厭飲食耽
　滋味資貨有餘積不散也
善建不拔
　注建立也善以道立身立國者不可得引
　而拔之也○䟽建立也拔傾也能建立道
　心之人志願堅固直至道場不可傾拔也
　王盧曰夫言車者以衆材合成乃名車也
　君以衆人共載乃成君也然無材車何以
　爲有無人君何以爲高故愛車者當須重
　材寳元者當須守人也○節解曰謂道眞
　無名抱一内守不外求故曰無譽也
善抱者不脱
　注善以道抱精神者終不可拔引解脱也
　䟽抱持也脱失也前句發心此句起行也
　言善持眞行之人一之永得終無差失
子孫祭祀不輟
　注御曰言善以道德建抱之君功施於後
　愛其甘棠况其子孫乎而王者祖有功宗
　有德故周之興也始於后稷成於文武周
　之祭也郊祀后稷宗祀文王故雖卜代三
　十卜年七百毁廟之主流溢於外而后稷
　文王郊宗之祀不輟止也
修之於身其德乃眞
　注修道於身愛氣養神益壽延年其德如
　是乃爲眞人○䟽以前之學行修營其身
　既而能所相應道德眞實也
修之於家其德乃餘
　注修道於家父慈子孝兄友弟順夫信妻
　貞其德如是乃有餘慶及於來世子孫
修之於鄉其德乃長
　注修道於鄉尊敬長老愛養幼少教誨愚
　鄙其德如是乃無不覆及也
修之於國其德乃豐
　注修道於國則君信臣忠仁義自生禮樂
　自興政平無私其德如是乃爲豐厚也○
　䟽五等諸侯清虚修道遂致域中寧謐内
　外無虞豈非賢聖之君德行豐贍者也
修之天下其德乃普　
　注人主修道於天下不言而化不教而治
　下之應上信如影響其德如是乃爲普博
　也○䟽九五之君用道而治端拱玄默天
　下大平是以萬國來朝四方歸附化無不
　被其德能普
故以身觀身
　注以修道之身觀不修道之身誰亡誰存
以家觀家
　注以修道之家觀不修道之家也
以鄉觀鄉
　注以修道之鄉觀不修道之鄉也
以國觀國
　注以修道之國觀不修道之國也
以天下觀天下
　注以修道之主觀不修道之主也
吾何以知天下之然哉以此
　注老君言吾何以知天下修道者昌背道
　者亡以此觀之而知也○䟽夫堯舜所以
　升平者有道故也桀紂所以淫亂者無道
　故也是知以修道之身觀不修道之身以
　有道天下觀無道天下乃至家國利害斷
　可知矣故老君假設云我何以知天下成
　敗之事乎只以此格量足爲龜鏡矣
含德之厚
　注謂含懷道德之厚者
比於赤子
　注神明保祐含德之人比若父母之於赤
　子也○䟽含懷道德甚自淳厚欲表其狀
　故取譬嬰兒嬰兒之行貝列於下文
毒蟲不螫
　注蜂蠆蛇虺不螫之也
猛獸不據攫鳥不搏
　注赤子不害物物亦不害之故太平之世
　人無貴賤皆有仁心有刺之物還反其本
　有毒之蟲不傷於人○御曰至人神矣物
　不能傷既無害物之心故無毒螫之地此
　至人之含德也○䟽毒蟲蛇虺類也攫鳥
　鷹鸇類也猛獸兕虎類也螫行毒也摶擊
　觸也言赤子不犯前境故不遭三物所加
　喻含德妙達故不爲三毒所害
骨弱筋柔而握固
　注赤子筋骨柔弱而持物堅固以其意專
　心不移也○䟽言赤子筋骨柔弱手握堅
　固喻含德心性柔弱順物謙和雖復混迹
　同塵而靈府潔白在染不染故言握固此
　一句明意業净也
未知牝牡之合而䘒作精之至
　注赤子未知男女之合會而陰作怒者由
　精氣多之所致也○䟽字林云䘒小兒陰
　也言赤子初生未解雌雄交合之道而陰
　恒怒作乃精滿室之至也况含德體道淳
　和無爲虚泊雖復揚波處俗聞見色聲而
　妙悟眞空不見合和之相蓋以精粹之至
　此一句明身業净也
終日號而不嗄和之至
　注赤子從朝至暮啼號聲不變易者和炁
　多之所致也○御曰赤子骨弱筋柔而能
　握拳牢固未知陰陽配合而和氣之源動
　作者由精粹之至終日啼號而聲不嘶嗄
　由純和之至此赤子含炁也○䟽爲無心
　作聲和氣不散也况含德妙達眞宗故能
　說無所說雖復辯彫萬物而不乖於無言
　此一句明口業净也前言終日啼號而聲
　不嘶嗄者爲無心作聲和氣不散也
知和曰常
　注人能知和氣之柔弱有益於人者則爲
　知道之常也○御曰能如嬰兒固守和柔
　是謂知常之行者也○䟽知此不言之言
　是淳和之理者乃曰體於眞常之道也
知常曰明
　注人能知道之常行則日以明達於玄妙
　䟽知於眞常之道是曰智慧明照也
益生曰祥
　注祥長也言益生欲自生日以長大○䟽
　祥多也凡惑之人不體生無生相多貪世
　利厚益其生所以煩惱障累日日增廣
心使氣曰强
　注心常專一爲和柔故神氣實内而形柔
　若反使妄有所爲則和氣去於中故形體
　日以剛强○御曰心有是非氣無分别若
　役心使氣是曰强梁之人○䟽心神也氣
　身也物情顛倒觸類生迷豈知萬物皆空
　身亦虚幻既而以神使形驅馳勞役是以
　生死之業日日强盛
物壯則老謂之非道
　注萬物壯極則枯老枯老則不得道矣○
　䟽夫盛者必衰物壯則老是知益生使氣
　足驗無常既曰無常故非眞道
非道早已
　注不得道者早已早已者死也○御曰凡
　物壯極則衰老故戒云矜壯恃强是謂不
　合於道當須早已已止也○䟽已止也既
　非眞道應須止而勿爲也
道德眞經注䟽卷之五



















道德眞經注䟽卷之六　　　　　　信六
　　　吴　郡　徵　士　顧　歡　述
知者不言
　注知者貴行不貴言○䟽知道之士達於
　妙理知理無言說所以不言故莊子云道
　無問問無應無爲謂是也○節解曰謂一
　不可說也
言者不知
　注駟不及舌多言多患○䟽封執名言執
　言求理理超言象所以不知故莊子云有
　問道而應之者不知道也知與黄帝是也
　節解曰謂說者不知一也
塞其兊閉其門
　注塞閉之者欲絶其源○御曰了悟者於
　法無愛染於言無執滯故云塞其兊既無
　愛染則嗜欲之門閉矣○䟽塞者息言論
　閉者制六情也○節解曰謂閉塞九竅固
　精守氣也
挫其鋭
　注人情欲有所鋭爲者當念道無爲以挫
　止之○䟽止貪競也
解其紛
　注紛結恨不休者當念道淡泊以解釋之
　䟽釋恚怒也
和其光
　注雖有獨見之明當和之使闇昩不使耀
　亂人也○䟽接愚俗也
同其塵
　注不當自别殊也○䟽混世事也上來數
　句前已具釋今略帖文不復詳辯所以重
　言者明此數句於學門切當故重出之也
是謂玄同
　注玄天也人能行此上事是謂與天同道
　也○䟽前既斷伏身心次則和光晦迹所
　以行圓德滿故與玄理符同○裴曰光智
　也塵愚也衆生飾智以耀人縱愚以染患
　聖人和光不耀同其塵也
故不可得而親
　注不以榮譽爲樂獨立爲哀○御曰玄同
　無私故不可得而親也
故不可得而疏
　注志靜無欲與人無怨○御曰汎然和衆
　不可得而疏○䟽道契重玄境智雙絶既
　兩忘於物我亦一觀乎親疏
不可得而利
　注身不欲富貴口不欲五味○御曰無欲
　故不可得而利
亦不可得而害
　注不與貪爭利不與勇爭氣○御曰無欲
　可爭故不可得而害○䟽夫利害者與乎
　存亡死生無變於己况利害之間乎故莊
　子云不就利不違害
不可得而貴
　注不爲亂世主不處闇君位○御曰體道
　自然而然故不可得而貴
亦不可得而賤
　注不以乘權而驕不以失志故屈○御曰
　洗然無瑕滓故不可得而賤○䟽夫富貴
　者興乎榮辱也故毁譽不動寵辱莫驚故
　不可以貴以貴賤語其心也
故爲天下貴
　注其德如此天子不得臣諸侯不得屈與
　世沉浮容身避害故爲天下貴也○御曰
　體了無滯言忘理暢鋭紛盡解光塵亦同
　既難親疏不可貴賤故爲天下貴○䟽既
　遣蕩乎親疏又虚忘於利害毁譽不關其
　慮貴賤莫届乎懷故蒼生荷戴而不辭群
　品樂推而不厭是以天下人間尊而貴之
以正理國
　注以至也天使正身之使至有國也○䟽
　以用也政謂名教法律也治輯理也夫聖
　人馭世接物隨機運權道以行兵用實智
　以理國此則偃武修文之時也
以奇用兵
　注奇詐也天使詐僞之人令其用兵也○
　䟽奇竊詐也尅定禍亂應須用兵兵不厭
　詐必資奇譎此則偃文修武之世也○節
　解曰謂治身者正於心不以口兵自傷也
　國身也
以無事取天下
　注以無事無爲之人使取天下爲之主○
　御曰在宥天下貴乎無爲若以政教理國
　奇詐用兵斯皆不合於道唯無事無爲可
　以取天下○䟽文武之道應物隨時譬彼
　蘧廬方兹芻狗執而不遣更增其弊未若
　無爲無事凝神姑射之中不武不文垂拱
　廟堂之上以斯化物物無疵癘用此治民
　民歌擊壤攝取之妙其在兹乎
吾何以知天下其然哉以此
　注此今也老子言我何以知天意然哉以
　今曰所見知之○御曰以此下文知之也
　䟽教主假設我何以知攝化天下必須無
　事乎用此下文則知之也
天下多忌諱而民彌貧
　注天下謂人主也忌諱謂防禁也令煩則
　姦生禁多則下詐共相欺紿故貧也○節
　解曰謂有爲也○䟽刑法嚴舉罹罪者衆
　民不安業所以彌貧治身者不能率性任
　眞而篤於禁忌内無道德故貧也一句解
　以政
民多利器國家滋昬
　注利器者權也民多權則視者眩於目聽
　者惑於耳上下不親故國家昏亂矣○御
　曰利器謂權謀人主以權謀爲多不能返
　實下則應之以譎詐故令國家滋益昏亂
人多伎巧奇物滋起
　注人謂人君百里諸侯也多知伎巧刻畫
　宫宇雕琢章服奇物滋起下則化上飾金
　鏤玉文綉綵色日以滋起○䟽知巧謂機
　心也奇物謂戰具也言在上好武下必順
　之故各起異端競獻知巧野戰攻城機械
　非一多呈奇物以取洪勛治身者多知巧
　許貪取前境分别之心日益其弊此一句
　重釋用兵也
法令滋彰盜賊多有
　注法奸也珍奸之物滋生彰著則農事廢
　饑寒并至故盜賊多有也○御曰無爲既
　失法令益明竊法爲奸盡成盜賊豈非多
　有乎○榮曰珍奸之物爲法物也多貴金
　玉盜賊斯起也亦言法所以息盜盜更多
　禮所以整亂作○陳曰亦自然之理也多
　忌諱則失取舍之和也多利器則權在下
　也多伎巧則蕩心之所生也滋法令則弊
　倖之興不可革也
故聖人云我無爲而民自化
　注故聖人云謂下事也我無爲而民自化
　聖人言我修道承天無所改作而民自化
　成也○節解曰謂守自然則元氣流行也
　䟽主上虚淡無爲下民自化改惡從善言
　老君自是聖人托撝謙之聖化故莊子云
　寓言十九也
我無事而民自富
　注我無徭役徵召之事民安其業故皆自
　富也○節解曰謂人無事則形氣精神血
　脉充溢也○䟽心既無爲迹又無事四民
　居業六合同歡輕徭薄賦不富如何
我好靜而民自正
　注聖人言我好靜不言不教民皆自忠正
　也○節解曰謂人虚心不邪念則氣存形
　中也○䟽在上好靜不擾於民民禀淳風
　自歸正道
我無欲而民自樸
　注我常無欲去華文微服飾民隨我以爲
　質樸○節解曰謂人無情欲守一堅固則
　精氣淳厚不衰耗也○䟽君上寡欲少私
　清廉潔素則百姓知足守分歸於淳樸也
　自聖人已下數句并釋無事取天下之義
　也
其政悶悶
　注其政教寬大悶悶昩昩似若不明
其民醇醇
　注政教寬大故民醇醇富厚相親睦也○
　䟽悶悶寬裕也淳質樸也言君上無爲布
　政寬裕下民從化皆多淳樸也
其政察察
　注其政教急疾言决於口聽决於耳也
其民缺缺
　注政教急疾民不聊生故缺缺日以疏薄
　䟽察察嚴速也缺缺零落也上好有爲爲
　政迫遽民遭其暴故多零落也夫治身亦
　宜虚忘寬簡不得執心急速也
禍兮福之所倚
　注倚因也夫禍因福而生也人遭禍而能
　悔過責己修善行道則福來禍去
福兮禍之所伏
　注福伏匿於禍中人得福而爲驕恣則福
　去禍來○䟽倚因也匿伏也言悶悶則致
　福察察則招禍此之三事近由一心福則
　在於禍中禍則伏在福内其則不遠也
孰知其極
　注禍福更相生誰知其窮極時也
其無正
　注無不也謂人君不正其身無國也○
　䟽孰誰也福禍之徵起乎善惡業既不定
　報亦隨之所以輪轉三塗迴還六道千變
　萬化誰知其極乎上士達人志我濟物體
　兹正道悟彼重玄不爲禍福之因故無禍
　福之報故莊子云禍亦不至福亦不來禍
　福無有惡有人灾今所以輪轉無極者爲
　其不懷正道故也
正復爲奇
　注奇詐也人君不正下雖正復化上爲詐
　也○䟽奇虚詐也假使有心學於正道者
　則執正爲正未能忘遣不與實相應故爲
　虚詐也
善復爲祅
　注善人皆復化止爲祅祥也○䟽縱爲善
　者猶執名言既乖正理適爲妖孽故莊子
　云爲聲爲名爲妖孽也○顧曰設欲爲善
　乃爲妖孽名聲之善也　節解曰爲人得
　道之福不能守一輒有驕盈邪意復生也
民之迷其日固乆
　御曰言人君迷惑失正已來其日固乆矣
　節解曰謂世之人不能守其一惑於邪僞
　失福得禍從來乆逺非獨今日也○䟽言
　凡鄙之人所以爲妖爲奇者以其愚痴迷
　惑其日固乆故抑乃無始豈曰今生故西
　升經云如是迷來乆
是以聖人方而不割
　注聖人行方正者欲以率下不以割截人
　也○節解曰方謂一之正道也守之當堅
　行之當乆無復以邪自傷割也○䟽聖人
　體道方正軌則蒼生隨機引誘因循任物
　終不宰割使從己也此則舉聖戒凡令其
　修學
廉而不害
　注聖人行廉清欲以化民不以傷害民也
　今則不然正己以害人也○䟽妙體物境
　空幻無可貪取非關卓爾清廉避世之穢
　害也斯則净穢雙遣貪廉兩忘不廉而廉
　不穢而穢故莊子云大廉不慊又云廉清
　不信○節解曰廉謂氣之清也不可以穢
　濁妨道行也
直而不肆
　注肆申也聖人雖曲己從人不自申也○
　䟽肆申也素質雅正體無邪諂而曲從於
　物不由己直故前章云大直若屈也○節
　解曰謂一之功平隨心委曲不可以繩墨
　爲正
光而不耀
　注聖人雖有獨見之明常如暗昩不以耀
　亂人也○御曰聖人善化不割彼而爲方
　不穢彼而爲廉不申彼而爲直不耀彼而
　爲光但修之於身而天下自化肆申也○
　節解曰光謂神明流通内潤形中不須火
　燭爲耀也○䟽智慧光明無幽不照而韜
　光晦迹不炫耀於物忘其照也故莊子云
　滑疑之耀聖人圖而域之
治人
　注謂人君欲治理人民也
事天
　注事用也當用天道順四時也
莫如嗇
　注嗇愛惜也治國當愛民財不爲奢泰治
　身當愛精氣不放逸也○䟽天自然也式
　法也莫若猶無過也言上合天道下化黎
　元者無過用無爲至法也
夫唯嗇是以早服
　注早先也服得也夫儉愛民財則人安愛
　惜精氣則能先得天道也
　御曰何以聚人曰財故能儉愛四方之人
　襁負而至早服事其君矣服事也○䟽嘆
　此無爲之法獨能自利利他用之治身則
　制伏魔試用之治國則逺荒歸伏
早服謂之重積德
　注先得天道是謂重積德於己也○䟽重
　深重也積累積也言欲内制魔試外伏遐
　藩必須積行累功其德深重方可逺伏也
　御曰聖人積德四海歸仁則無有不能制
　伏者矣克能也○節解曰謂奸邪伏匿者
　皆由重一而積氣也
重積德則無不克
　注克勝也積德於己則無不勝也○䟽克
　勝也亦得也言累功行其德深重自利利
　他無所喪失内外制伏無不獲勝也○節
　解曰謂重一氣積邪除病愈故無不克勝
　也
無不克則莫知其極
　注無不克勝則莫知己德之窮極也○䟽
　能知相應理無不契道深功遠莫能知其
　窮極者也○節解曰謂一行身中除邪愈
　病莫知盡極則其命長存
莫知其極可以有國
　注莫知已德有極則可以有社稷爲民致
　福○䟽既理無不契則深遠無極故以有
　國莅民爲王侯化主也
有國之母可以長乆
　注國身同也母道也人能保身中之道使
　精氣不勞五神不苦則可以長乆○䟽既
　爲帝王國主慈育蒼生視物如子故云之
　母德行雖高功成不處無爲虚淡故可長
　乆矣
是謂深根固蒂
　注人能以炁爲根以精爲蒂如樹木根不
　深則拔蒂不堅則落言當深藏其氣固守
　其精無使泄漏也
長生乆視之道
　注深根堅蒂者乃長生乆視之道也○䟽
　根本也蒂迹也根能生蒂以譬本能生迹
　迹而本曰深根本而迹曰固蒂夫根不深
　則傾危蒂不固則零落只爲根深所以長
　生蒂固所以乆視此明有國聖人本迹俱
　妙故結云長生乆視之道視照也
治大國若烹小觧
　注鮮魚也烹小魚者不去腸不削鱗不敢
　撓恐其糜也治國煩則下亂治身煩則精
　散○䟽烹煮也鮮魚也言煮小魚撓之則
　糜爛任置即自全喻理國無爲即大平躁
　動則荒亂
以道莅天下其鬼不神
　注以道德居位治天下則鬼神不敢見其
　精神以犯人也○䟽莅臨也言用正道以
　臨天下者使邪魅之鬼不敢爲妖孽之患
　也○顧曰神者靈效之謂也以道居位臨
　理天下則太平太平之代鬼魅不敢神以
　道修身則眞照得一得一之士尸魄不靈
非其鬼不神其神不傷人
　注其鬼非無精神也邪不入正不能傷自
　然之人也○御曰上言其鬼不神非謂鬼
　歇滅而無神也但其不敢見怪以傷人矣
　䟽神靈驗也非此鬼不靈驗也但以福祐
　於人不損傷於物治身者鬼以諂魅爲義
　即是擾動邪淫之心也言以正道理身諂
　魅之心不能傷於正行縱使心動即其眞
　照故不能傷行也○節解曰非謂鬼無神
　也道在人身故神不傷人也
非其神不傷人聖人亦不傷人
　注非其鬼神不能傷害人以聖人在位不
　傷害人故鬼不敢干也○御曰鬼見神怪
　傷人者由聖人有爲失道故也今鬼所以
　不見怪傷人者蓋以聖人行無爲清淨故
　爾○疏諸本作亦字張系及陸先生本作
　之字然之亦二字相似故作亦字今用之
　爲是言非此鬼不傷物但爲聖人以道莅
　位能制伏邪惡故鬼不傷害於人力在聖
　理故云亦不傷人也治身者言非但動心
　不能傷行以爲聖智制伏故雖動而不能
　傷寂也○節解曰謂人行治道與神明相
　合内無陰過故鬼不能傷也外無陽罪故
　聖人不能刑也人之行一天神在外衛身
　在里護形元氣混沌皆共治身己之所行
　上法於天頭戴日月光明星辰列宿皆在
　身中精神呼吸食玉英也
夫兩不相傷
　注鬼與聖人兩俱不相傷也
故德交歸
　注夫不相傷者則人得治於陽鬼得治於
　陰人得全其性命鬼得保其精神故德交
　歸焉○䟽兩謂鬼處於陰人處於陽幽顯
　得所不相傷害而守其分兩無讎閲遂乃
　人施德於鬼鬼恩惠於人恩德往來故交
　相親附也理身者攝動歸寂以成己行既
　即動即寂何所攝耶今明不攝而攝不應
　而應非應之而應者也
大國者下流
　注治大國當如江海居下流不逆於細微
　也
天下之交
　注大國者天下士民之所交會也○節解
　曰泥丸爲大國口爲小國口承上下灌丹
　田丹田則地郊也○䟽大國則萬乘之邦
　郊郭外也之往也言大國虚容譬於江海
　江海處衆流之下故百川競注大國用道
　謙柔故萬邦歸往朝宗慕義滿於郊郭也
　本亦作交字大國行謙故與小國交會也
天下之交牝牝常以靜故勝牡
　注牝者陰類也柔謙和而不唱女所以能
　屈於男者陰勝陽也以其安靜不先求也
　䟽天下之郊迭前文以生後句也牝雌靜
　也牡雄躁也言大國所以能令諸國款咐
　而交會者常用謙和雌靜故能勝雄躁也
　若用剛躁則不能致也是知治身治國莫
　不以柔順爲先也
以靜爲下
　注陰道以安靜爲謙下也
故大國以下小國則取小國
　注能謙下者則常取之○䟽以用也下謙
　遜也取攝化也言聖人君臨大國善用謙
　柔故能攝化萬邦遐邇款附重譯來貢不
　亦宜乎
小國以下大國則聚大國
　注此言國無小大能執謙畜人則無過失
　御曰大取小以爲臣妾小取大以爲援助
　也○節解曰謂泥丸居上爲大國丹田處
　下爲小國行一之道閉氣嚥液下流丹田
　液化爲血血化爲精精化爲氣胎息引之
　還補其腦推而引之雲布四海故上取下
　聚也小國自知卑下守分雌柔聚於大國
　之中欽風慕義也
故或下而取或下而聚
　注下者謂大國以下小國小國以下大國
　更以義相取也○䟽或不定言小國用柔
　故聚於大國之中大國用下故取得萬國
　之懽心用下則同聚取斯别故言或也○
夫大國不過欲兼畜人小國不過欲入事人
　注大國不失下則兼并小國而取畜之使
　爲臣僕也○䟽大國所以用謙者更無餘
　意也不過欲兼愛小國小國用柔者
　餘心不過欲入大國之中慕德接事也
夫兩者各得其所欲故大者宜爲下
　注大國小國各欲得其所大國又宜爲謙
　下也○御曰一求臣妾二求援事是兩者
　各求得其所欲然大國者常戒於盈滿故
　云大者宜爲其下○䟽兩者謂大小二國
　兼畜入事各遂其心雖復大小俱用柔和
　而大宜偏行謙下何者夫物必以大輕小
　未嘗以小陵大故陵大者宜爲下此則高
　者抑之義也○節解曰兩者謂泥丸丹田
　也泥丸欲氣升丹田欲氣降共成一神也
道者萬物之奥
　注奥藏也道爲萬物之藏無所不容也○
○䟽道者虚通之妙理衆生之正性也奥深
　密也亦藏府也言道生成萬有囊括百靈
　大無不包故爲萬物藏府也
善人之寳
　注善人以道爲身寳故不敢違失也○御
　曰善人知守道者昌失道者亡故寳而行
　之而無患累也○䟽修道善人達見眞性
　得玄珠於赤水故能寳而貴之
不善人之所保
　注道者不善人之所保倚也謂遭患逢急
　猶知自悔卑下也○䟽保守持也流俗之
　耽滯物境性情浮競豈能守持也
美言可以市
　注美言者獨可於市耳大市交易而退不
　相宜善美言美語求者欲疾得賣者欲疾
　售也
尊行可以加人
　注加别也人有尊貴之行可以自别異於
　凡人未足以尊道也○御曰甘美其言可
　以求市尊高之行可以加人以况聖人以
　甘善法味之言尊高清淨之行以化不善
　之人亦如市賈之售相率而從善矣○䟽
　不善之人心行澆薄言多佞美奸爲飾詞
　猶如市井更相覓利又不能守弱撝謙後
　身先物方自尊高己行加凌於人不善之
　徒言行如是其於道也不亦遠乎
人之不善奚棄之有
　注人雖不善當以道化之蓋三皇之時無
　有棄民德化淳也○御曰不善之人亦在
　德化而已何棄遺之有乎○䟽奚何也言
　聖道冥通救物弘普縱使衆生不善何有
　棄心慈救覆被接濟無遺
故立天子置三公
　注欲使教化不善人也○䟽既接濟無遺
　宜設世之法故立天子以統萬機置三公
　而論道調治陰陽輯熙治政意在舟航庶
　品亭毒群生自開闢已來眞君出世體道
　權應而爲帝王上以象三清而置僚署也
雖有拱璧以先駟馬不如坐進此道　
　注雖有美璧先駟馬而至故不如坐進此
　道也○䟽拱璧抱璧也謂圓全大璧也駟
　馬一乘車也古者召士必先齎拱璧後遣
　駟馬之車言縱有高蓋全璧富貴榮華亦
　不如無爲坐忘修進此道何者夫修道可
　以長生富貴適爲大患故廣成子云人生
　處世如雲翔空氛藹俄爾以此格量不如
　遠矣○顧曰皎潔修名謂之尊行自尊於
　行者可以加勝於人殊非至也○孫曰美
　言可以奪衆貨之價尊行可以加衆人之
　上夫道之出言淡乎無味聖人處無爲之
　事行不言之教豈華詞以悦百姓之耳飾
　行以耀萬物之目哉
古之所以貴此道者何不日求以得
　注古之所以貴此道者不日日遠行求索
　近得之於身也○顧曰無假遠索曰日求
　之但行積於身得之於心玄悟在我也
有罪以免耶
　注有罪謂遭亂世闇君妄行刑誅修道可
　以解怨免於衆邪也羅什等曰迴向善道
　以免諸惡
故爲天下貴
　注道德洞達無不覆濟全身治國恬然無
　爲故可爲天下貴也○御曰道在悟不在
　求不如財帛可日日求而得之故云不日
　求以得既悟自無罪累豈待有罪方求免
　耶故可爲天下貴也○䟽言曩昔聖人所
　以珍貴此道者何耶只爲不經一日求之
　則得此言悟者目撃道存迷者累劫不會
　假使無始以來生死罪譴一得還源可以
　頓免有此神力不可思議故爲天下人間
　之所尊貴也
爲無爲
　注因循而成故無所造作○䟽妙契心源
　不失眞照照達有爲即無爲是也故無爲
　即爲爲即無爲也○節解曰謂爲一者不
　爲身也
事無事
　注不預設備除煩省事也○䟽事者色聲
　物境一切諸事也妙體眞空照不乖寂雖
　涉事而無事也○節解曰謂事一者不事
　人也
味無味
　注深思逺慮味道之意也○䟽味者染著
　之謂也根塵兩空色味雙寂雖復取咮而
　無滯也
大小多少
　注陳其戒令也欲大反小欲多反少自然
　之道也
報怨以德
　注行善修道絶禍於未生也○御曰於爲
　無爲於事無事於味無味者假令大之與
　小多之與少既不越分則無與爲怨若逐
　境生心違分傷性則無大無小皆爲怨懟
　今既守分全和是故能報怨以德也○䟽
　怨懟也報償也言無始以來大小之罪多
　少之業今欲减除頓償使了者必須用前
　爲事味等三種德心觀之則三世皆空萬
　法虚靜物我冥一何懟之有故前章云有
　罪以免耶斯之謂也
圖難於易
　注欲圖難事當於易時未及成也○疏圖
　謀度也難罪報也易初心也言欲謀度遣
　却惡道之難者必須觀察初心既無作則
　無報也
爲大於細
　注欲爲大事必作於小禍亂從小來也○
　御曰肆情縱欲者於爲無不難於事無不
　大今欲圖度其難營爲其大當須與性未
　散而分未越則是於其易細也○䟽細小
　也爲巨釁者本乎微小此明欲滅惡果先
　須遣因
天下難事必作於易天下大事必作於細
　注明上文所預圖
是以聖人終不爲大
　注處謙虚也○䟽作起也夫天下艱難罪
　報必起自易心言一念初心造業甚易也
　故重考大殃必起於小從微至著漸成巨
　釁所以欲除惡報先制初心
故能成其大
　注天下共歸之也
夫輕諾必寡信
　注不重言也○節解曰謂人輕諾者失自
　矜之實也○䟽此起喻也諾然許也寡少
　也夫輕易許諾於人者必少信實後則貽
　於寡信之責
多易必多難
　注不慎患也○御曰輕諾許人必寡於信
　動作於易後必多難○䟽此合喻也夫輕
　易許諾則致寡信之責亦猶輕易爲罪必
　招八難之重殃故修道之士應須凝重不
　可輕率也
是以聖人猶難之
　注聖人動作舉事猶進退重難之欲塞其
　源也
故終無難
　注聖人終身無患難之事由避害深也○
　䟽猶尚也體道聖人實無難易而尚難而
　不爲故無艱難之責况在凡俗而縱情乎
　此舉聖戒凡也故郭注莊子云聖人雖入
　火不熱而未曾蹈火又云逺火非逃熱即
　斯義也
其安易持
　注治身治國安靜者易守持也○䟽安靜
　也持守也言聖人靈府寂泊未起攀縁如
　此之時甚易修守也
其未兆易謀
　注情欲禍患未有形兆之時易謀止也○
　䟽兆狀也謀圖也其次雖起心縁取而於
　境未有形狀即宜攝心歸靜於業未成故
　易謀慮也
其脆易破
　注禍亂未動於朝夕情欲未見於形色如
　脆弱易破除也
其微易散
　注其事未彰著微小易散去也○䟽脆虚
　軟也猶如果瓜結實未堅虚脆易破初心
　起染亦復如是結業微淺故易除也
爲之於未有
　注欲有所爲當於未有萌芽之時塞其端
　也一疏爲學也言聖人修守常在未有縁
　染之時此解其安易持也
治之於未亂
　注治身治國於未亂之時當預閉其門也
　䟽亂者謂結業以成爲業所牽精神昏亂
　也今萌心雖起染於境未見當爾之時易
　爲治理此解其未兆易謀也
合抱之木生於毫末
　注從小成大也○䟽夫百圍之木生於毫
　微喻三塗重釁原乎一念而以木爲喻者
　言木從小至大遂能蔭蔽日光譬染心從
　微至著亦能覆蓋眞性若推此樹起自虚
　無即空而至樹亦非有四塵所成故也煩
　惱爲義起自虚無即空而言亦非有也
九層之臺起於累土
　注從卑立高也○䟽層猶級也言九級之
　臺起於一簣之土喻九夜之禍起乎一念
　染心勖諸學者深宜戒慎
千里之行始於足下
　注從近至逺○䟽河上本作千里此言百
　仞且七尺曰仞夫陟百仞之高岑發自初
　歩履八門之苦難起自染心前寄九重明
　結業已成此托百仞况方造未息
爲者敗之
　注有爲於事廢於自然有爲於義廢於慈
　仁有爲於色廢於精神也
執者失之
　注執利遇患執敵失身堅持不得推讓返
　還也○御曰凡情迷執不能忘遣動成執
　著執者求得理必失之○䟽至道虚空無
　爲無執凡情顛倒有執有爲爲即危亡故
　言敗之執乖實當故言失之
是以聖人無爲故無敗
　注聖人不爲華文不爲利色不爲殘害故
　無敗壞
無執故無失
　注聖人有德以教愚有財以與貧無所執
　藏故無所失於人也
民之從事常於幾成而敗之
　注從爲也民之爲事常於功德幾成而貪
　位好名奢泰盈滿而自敗之○䟽幾近也
　凡人從於有爲之務執心躁競分别取舍
　曾無逺見每欲近成有始無卒故多敗也
　書云靡不有初鮮克有終
慎終如始則無敗事
　注終當如始不終懈怠○䟽此戒慎學人
　令道心堅固終始如一豈有敗乎六度之
　中終當第四也
是以聖人欲不欲
　注聖人欲人所不欲者人欲彰顯聖人欲
　韜光人欲文飾聖人欲質樸衆人欲於財
　色聖人欲於道德
不貴難得之貨
　注聖人不眩晃爲服玩不賤石而貴玉
學不學
　注聖人學人所不能學者人學智詐聖人
　學自然人學治世聖人學治身守道眞也
復衆人之所過
　注衆人學問反也過本爲末過實爲華復
　之者使反本實也○御曰聖人不求過分
　之學也○䟽聖人靈照自天不同凡智了
　知諸境空幻不見可欲之物故於欲中即
　不見欲相既於欲不欲何玉帛之可貴乎
　又達眞假無差故能無學學即不學不學
　即學不見學異不學異學故西升經云吾
　學無所學乃能明自然河上本作復諸家
　作備備防也衆人執滯有爲不能忘學故
　執學者以防衆生之禍患也
以輔萬物之自然
　注教人反本實者欲以輔助萬物自然之
　性
而不敢爲
　注言聖人動作因循不敢有所造爲恐離
　本也○䟽輔助也導也言一切衆生皆禀
　自然正性迷惑妄執喪道乖眞今聖人欲
　持學不學之方引導令其歸本但聖人窮
　理盡性亦無爲無不爲也今言聖人不爲
　者亦欲輔導群生復被自然之理故言不
　敢爲也
道德眞經注疏卷之六










道德眞經注䟽卷之七　　　　　信七
　　　吴　郡　徵　士　顧　歡　述
古之善爲道者
　注謂古之善以道治身及治國者
非以明民
　注不以道教民明智奸巧也
將欲愚之
　注將以道德教民使質樸不詐僞也○御
　曰人君善爲道者非以其道明示於人將
　導之以和使歸復於樸令如愚也○䟽爲
　道猶修道也言古昔善修道之士實智内
　明無幽不燭外若愚時不耀於人閉智塞
　聰韜光晦迹也
民之難治以其智多
　注以其智太多而爲巧僞○御曰君將明
　道以臨下人必役智以應上智多則詐興
　是以難理○䟽治理也智分别也言衆生
　所以難治者爲心多分别不能虚忘故難
　化也
故以智治國國之賊
　注使智慧之人治國政之事必逺道德忘
　作威福爲國之賊也
不以智治國國之福
　注不使智慧之人治國之政事則民守正
　直不爲邪飾上下相親君臣同力故爲國
　之福也○御曰若不用巧智之臣但取純
　德之士使偃息蕃魏弄丸難解自然智詐
　日薄淳樸日興人和則年豐故是國之福
　也○䟽若用明智察俗以理物者既乖淳
　和人同賊害言無爲至虚至靜忘心遣智
　尸居玄默以斯御世者其唯上德乎以此
　格量勝劣可見治國既爾身亦宜然
知此兩者亦楷式
　注兩者謂智與不智也常能知智爲賊不
　智爲福是治身治國之法式○御曰役智
　詐則害於人任純德則福於國人君能知
　此兩者委任純德之臣亦爲君楷模之法
　式也○䟽兩者前文智與不智也能知智
　爲賊不智爲德則可爲修身之楷模治國
　之洪範也○節解曰謂去智守愚則病除
　氣盛此治身之法式也
常知楷式是謂玄德
　注玄天也能知治國治身之法式是謂與
　天同德也○䟽常能知無分别爲治身之
　楷式者可謂深玄之大德也
玄德深遠
　注玄德之人深不可測遠不可極也
與物反
　注玄德之人與萬物反異萬物欲益於己
　玄德欲施與人○節解曰謂一之深逺乃
　在太清降下絳宫入子形中物皆枯死子
　獨長生故與物反也○䟽冥眞契道謂之
　玄德窮源極際謂之深逺深逺之智智乖
　於俗故與物反
然後乃至大順
　注玄德之人與萬物反異故能至大順順
　天理也○䟽順有兩種一順於理二順於
　俗順理則契於妙本順俗則同塵降迹問
　曰前言反物後言順俗則前反後順文豈
　類乎答曰前言反者此言明不反而反後
　言順者亦不順而順不順而順順不乖反
　不反而反反不乖順亦何所嫌也問曰經
　稱大順順亦有大小乎答曰夫以順對違
　雖順而小今不順不違而違而順順不異
　違違不乖順所以出處語默唯道是從和
　光同塵而恒順於理不問順與不順不順
　與順一時皆順是故無順無不順而能順
　能不順乃至非順非不順故名爲大順也
江海所以能爲百谷王者以其善下之
　注江海以卑下故衆流共歸之若人民歸
　就王者也○䟽王往也百谷百川也言江
　海所以百川之所歸往者以其善居窪下
　之地也人能退身謙下虚柔容物者亦爲
　蒼生之所歸往也
故能爲百谷王
　注以其卑下故能爲百谷王也○䟽此結
　成其義故經云海爲百川王
是以聖人欲上民
　注欲在民之上也
以其言下之
　注法江海處謙虚○䟽欲令一切衆生居
　己之上所以言貌柔和恒自謙下
欲先民
　注欲在民之前也
以其身後之
　注先人而後己也○䟽欲令衆生在己之
　先己所以退身居物之後故經云一切未
　得道我常不有望前則處下而反高此則
　守退而翻進
是以聖人處上而民不重
　注聖人在民上爲主不以尊貴虐下故民
　戴仰不以爲重○䟽聖人恬淡無爲少私
　寡欲處民之上爲君而使輕徭薄賦無重
　勞也又解云聖人恩覃於萬物故戴荷而
　不亂也
處前而民不害
　注聖人在民前不以光明蔽後民親之若
　父母無有欲害之者○䟽處物之前而爲
　君主遂使民歌擊壤宇内清夷利物弘多
　而無損害又解云聖德遐曠百姓樂推懷
　荷恩澤豈敢傷害
是以天下樂推而不厭
　注聖人恩深愛厚視民如赤子故天下樂
　共推進以爲主無有厭之也
以其不爭
　注天無厭聖人時是由聖人不與人爭先
　後也
故天下莫能與之爭
　注言人皆爭於有爲無有與吾爭無爲者
　䟽所以百姓樂推在前而不厭倦者只爲
　善能謙和不與物爭故也既爲順平等是
　非永息誰復與不爭者爭乎故天下莫能
　與之爭也
天下皆謂我道大似不肖
　注老子言天下皆謂我道大我則佯愚似
　於不肖也○䟽河上本作肖諸家云笑笑
　者老君體達自然妙果圓極故天下蒼生
　莫不尊之爲大聖也何意得如此只爲接
　物謙和不矜夸嗤笑故致然也○顧等曰
　不與物同故云不肖言老君道尊德貴誠
　可以爲大然則晦迹同塵隱顯不測不似
　智不似愚故言不肖
夫唯大故似不肖
　注夫獨名德大者則爲身害故佯愚似若
　不肖無所分别無所割截不賤人而自貴
　也
若肖乆矣
　注肖善也謂辯惠也若大辯惠之人身自
　高貴行察察之政所從來乆矣
其細也夫
　注言辯惠者唯如小人非長者矣○䟽獨
　猶聖德高大故不夸笑於物若其夸笑乆
　是群小也河上云肖者猶善也言衆生不
　能履於善道者皆爲我大故也獨猶驕慢
　我大所以不能履行善道者乆當卑小謙
　退也○顧等曰大聖之人故無所似也若
　形有定質智有常分的有所似則道有封
　執此乃細碎之人豈虚妙之大聖乎
我有三寳寳而持之
　注老子言我有三寳抱持而保倚之也　
　䟽老君所以聖德高大獨不夸肖於物者
　爲歸依三寳寳重而持之故能然也
一曰慈
　注愛百姓如赤子○䟽慈念蒼生拔苦與
　樂此道寳也
二曰儉
　注賦斂若取之於己○御曰慈則廣救儉
　則足用○䟽少欲知足守分不貪此經寳
　也
三曰不敢爲天下先
　注執謙退不爲唱始○䟽謙撝柔弱先物
　後己退身度人此師寳也○節解曰謂人
　形中有精氣神等寳而藏之可持以生也
夫慈故勇
　注以慈仁故能勇於忠孝○䟽内藴大慈
　外弘接物所以勇入三界俯救蒼生
儉故能廣
　注天子身能節儉故民日用廣大○䟽諸
　法虚幻舍而不貪儉素清高故其德廣大
不敢爲天下先
　注不敢爲天下首先
故能成器長
　注成器長謂得道人也我能爲道人之長
　也○御曰慈儉之德謙撝益光推光與人
　人必不厭故能成神器之長也○䟽只爲
　勇救蒼生退身度物故居界外獨處玉京
　爲衆聖之長降世則位居九五爲神器之
　尊
今舍其慈且勇
　注今世舍慈仁爲勇武也○䟽舍去慈悲
　且好行剛勇
舍其儉且廣
　注舍其儉約但爲奢泰○䟽棄其儉素而
　廣貪於物
舍其後且先
　注舍其後己但爲人先○䟽忘退後之心
　趨進先之行
死矣
　注所行如此動入死道○䟽總結上三捨
　既乖三寳適淪溺三塗故言死矣
夫慈以戰則勝以守則固
　注夫慈仁者百姓親附并心一意故以戰
　則勝敵以守衛則堅固○䟽以大慈之心
　臨於戰陣士卒感恩所以勝捷内解即是
　六根兵馬對於六塵不爲塵没故獲勝也
　又用慈守衛百姓同心是以牢固内解以
　慈心自守虚靜則道心堅固不可拔也
天將救之以慈衛之
　注天將救助善人必與慈仁之性使能自
　營助也○御曰以慈戰守豈但人和天道
　孔明亦將救衛戰勝天救也守固天衛也
　是皆以慈故云天將救之以慈衛之○䟽
　天尊大道救度行慈之人還用慈悲俯相
　衛護也故三寳之内以慈爲先四等之中
　用慈爲首是知慈之爲義大矣哉
古之善爲士者不武
　注言貴道德不尚武力也○御曰士事也
　善以道爲理國之事者尚於德故云不武
　䟽言古者善修道之士靜退無爲不舍慈
　而爲武勇也
善戰者不怒
　注善以道戰者禁邪於胸中絶禍於未萌
　無所誅怒也○御曰事不得已必須應敵
　以慈則善故不憑怒者也○節解曰謂閉
　口和精萬神喜悦也○䟽善達前境虚幻
　故能制敵於未萌妙體違順兩空是以無
　心喜怒也
善勝敵者不爭
　注善以道勝敵者附近以仁求遠以德不
　與敵戰而敵自伏○御曰師克在和和則
　不爭○節解曰謂以口行一萬鬼自伏故
　曰不爭○䟽不爲塵染名曰勝敵既無喜
　怒何所爭耶
善用人者爲下
　注善用人自輔佐者常爲人執謙也○䟽
　夫能行謙下者必爲物之所歸故能役用
　於人也
是以不爭之德
　注謂上文爲之下也是乃不與人爭鬬之
　道德也○䟽不與物爭故能成己之德此
　結善勝敵不爭也
是謂用人之力
　注身能爲人之下者是謂用人臣之力也
　張曰悦以使人人忘其勞○䟽謙下雌柔
　不用於物物必歸之而爲己用此結善用
　人爲下也
是爲配天
　注能行此者德配天也
古之極也
　注是乃古之極要道也○御曰善勝是不
　爭之德爲下是用人之力如此者可以配
　天稱帝是古之至極要道也○䟽配合也
　天自然極道果也言善修道之士妙體眞
　空達於違順不與物爭故能合至理之自
　然契古始之極道此總結也
用兵有言
　注陳用兵之道老子疾時用兵故托己設
　其義也○䟽用兵謂權智攝化衆生亦是
　聖人用六根涉於塵境有言者有用兵之
　法言在下文也
吾不敢爲主
　注主先也我不敢先興兵也
而爲客
　注客者和而不唱用兵當承天而後動○
　節解曰上兵謂口也下兵謂陰也口言妄
　則自傷故言謙讓也輕用陰則喪精故不
　敢爲唱而爲和也○䟽主者我身也客者
　前塵也言根塵兩空物我俱幻既無我身
　之能縁亦無前塵之可染也
不敢進寸而退尺
　注侵人境界利人財寳爲進閉門守城池
　爲退○御曰主有動作則生事而貪客無
　營爲則以慈自守則全勝生事則敗亡進
　雖少不能無事退雖多不失謙讓故不敢
　進寸而退尺○䟽進取也退舍也少以况
　無多以况有也既而境智雙遣根塵兩忘
　體玄中一離彼二偏故無無爲之可取亦
　無有爲之可舍也
是謂行無行
　注彼遂不止爲天下賊雖行誅之不行執
　也○御曰爲客退尺不與物爭雖行應敵
　與無行同也○䟽既遣蕩有爲又洞忘境
　觀故無以行爲行也
攘無臂
　注雖欲攘臂大怒若無臂可攘○節解曰
　攘臂所以表怒善戰不怒故若無臂可攘
　也
執無兵
　注雖欲執持之若無兵刃可持用也何者
　傷彼之民罹罪於天遭不道之君不忍喪
　之也○御曰執兵所以表殺今以慈爲主
　故雖執與無兵同也○䟽離形去智故無
　兵可用也
仍無敵
　注雖欲行仍引之心若無敵可仍也○䟽
　物境空幻無敵可因
禍莫大於輕敵
　注夫禍亂之害莫大於欺輕敵家侵取不
　休輕戰貪財也○節解曰謂自恣交接者
　則有喪禍之災○䟽輕凌侮也敵前境也
　輕染諸塵致三塗之報故成大禍
輕敵則幾亡吾寳
　注幾近寳身也欺輕敵家近喪身也○節
　解曰寳謂精氣也輕敵數戰則亡失精神
　也○䟽幾盡也寳則前章三寳也舍慈而
　勇謂之侮敵招於巨釁故盡喪三寳也
故抗兵相加
　注兩敵戰也
則哀者勝矣
　注哀者慈仁士卒必遠於輕敵也○御曰
　抗舉也兩國舉兵相加也○䟽若當也哀
　慈也抗舉也言根塵相逼舉眼色等相當
　也仍以大慈之心虚鑒前境則能使兩忘
　物我清淨一切諸法皆成勝妙之境也
吾言甚易知甚易行
　注老子言我所言省而易知約而易行○
　䟽吾言即前章是也所言非此則易知也
　行無行相甚易行也
天下莫能知莫能行
　注人惡柔弱好剛强也○䟽莫無也老子
　言甚易知甚易行而天下衆生昏迷愚鈍
　無能知至言虚妙依教而行之也
言有宗事有君
　注我所言有宗祖根本事有君臣上下世
　人不知者非我之無德心與我返也○顧
　曰宗本也君主也言雖殊塗同本虚無事
　雖異趨同主靜樸○蔡曰言以無言爲宗
　事以無事爲主○御曰言者在理得理而
　忘言故言以無言爲宗事者在功功成而
　不宰故事以無事爲君○䟽言經教也君
　天子也言教雖廣宗之者重玄世事雖煩
　統之者君主舉此旨要以表易知也
夫唯無知是以不我知
　注夫唯世人無知是我道德之闇昩不見
　於外窮微極妙故無知也○御曰夫唯世
　人無了悟之知是以不知我無言無事之
　教也○䟽不我知猶不知我也唯彼衆生
　無知頑鈍故不能知我之至言也
知我者希則我者貴
　注希少也唯達道者乃能知我故爲貴也
　䟽凡情浮淺蒙昩者多體知聖教甚自希
　少也則法則也依我經教則而行之證於
　聖果所爲貴
是以聖人被褐懷玉
　注被褐者薄外懷玉者厚内匿寳藏德不
　以示於人也○御曰被褐者晦其外懷玉
　者明其内故知我者希也○節解曰謂聖
　人貴道德而賤其形衣皮帶毛含一抱元
　不貪官爵内養神明以精爲玉以氣爲金
　故能變化升入紫宫○顧曰褐者粗賤之
　服玉是精貴之寳凡庸之人心實不知外
　假明哲羊質虎皮是乃德之病○䟽知於
　聖言則於聖教行解具足故成聖人褐是
　野人之服玉是珍貴之寳外迹同塵被褐
　也内心虚靜懷玉也懷玉也迹處俗而恒
　眞被褐也心虚凝而接物
知不知上
　注知道言不知是乃德之上○䟽聖人妙
　契重玄迹不乖本洞忘虚逺知則無知至
　本虚凝故稱爲上故莊子云孰知子之不
　知耶吾惡乎知之也
不知知病
　注不知道而言知是乃德之病○節解曰
　謂不明於道但明於俗不知食氣而知食
　味故病也○䟽自本降迹無知而知涉事
　救苦故稱爲病
夫唯病病是以不病
　注夫唯能病苦衆人有此强知之病是乃
　不自病也○䟽聖人無知識之疵而凡庸
　有分别之病爲病衆生之病所以同凡說
　法演教志存救溺既而不病而病病而不
　病故云不病也
是以聖人不病以其病病是以不病
　注聖人無此强知之病者以其常苦衆人
　有此病以悲人也故不自病夫聖人懷通
　達之智托於不知者欲使天下質樸忠正
　各守純性小人不知道意而妄行强知之
　事以自顯著内傷精神減壽消年○顧曰
　凡庸之人妄執强知之病以自分别往而
　不返良可嘆息其唯聖人眞知妙本洞遣
　言教獨能以其慈仁哀憫衆生强知之病
　蓋以其自無病也○䟽聖人能虚寂兩忘
　境智雙遣玄鑒洞照御氣乘雲本迹虚夷
　有何病累
道德眞經注䟽卷之七
















道德眞經注䟽卷之八　　　　　　信八
　　　　吴　郡　徵　士　顧　歡　迷
民不畏威則大威至
　注威害也人不畏小害則大害至大害謂
　死亡也畏之者當保精養神順地承天也
　䟽威謂威刑即諸經戒科目是也大威即
　三塗惡趣北都羅酆之刑法也言凡夫不
　憚經戒妄造諸惡者則風刀大刑必將至
　也
無狹其所居
　注謂心居神常當寬柔不當急狹也○節
　解曰謂無狹健在俗間深山廣澤可養性
　也○御曰無狹者除情去欲使虚室生白
　也
無厭其所生
　注人所以生者以有精神精神托於空虚
　喜於清淨若飲食不節忽道念色邪辟滿
　腹爲伐命散神也○節解曰謂厭生死者
　故行一愛氣惜精爲生之寳○御曰身所
　生者神也無厭者少私寡欲使不勞倦也
　盧曰所生謂神也心靜而神安心躁而神
　去○䟽厭舍也狹局也居安處也所生心
　也言修行道人必須處心無系不得域情
　狹劣厭離所生何者夫身雖虚幻而是受
　道之器不用耽愛亦不可厭憎故耽愛則
　滯於有爲厭憎則溺於空見不耽不染處
　中而忘中是眞學道者也
夫唯不厭是以不厭
　注夫唯獨不厭精神之人洗心垢濁淡泊
　無欲即精神居之不厭也○䟽唯彼所修
　之境非空非有故能修之智亦不愛不憎
　境智相符是以不厭也
是以聖人自知
　注自知己之得失
不自見
　注不自顯見德美於外藏之於内○䟽智
　符道境了達眞源故自知也四大假合坐
　忘墮體故不自見
自愛
　注自愛其身以保精氣
不自貴
　注不自高貴榮名於世○䟽保養眞性不
　輕染故自愛也謙卑靜退先物後己不自
　貴也
故去彼取此
　注去彼自見自貴取此自知自愛○䟽去
　彼自見自貴取此自知自愛欲示物鑒戒
　故寄去取而爲言也
勇於敢則殺
　注勇敢有爲則殺身矣○節解曰謂貪爲
　交接陰陽欲得快心生往死還此曰勇也
　輕道慢神則致身夭此曰敢也二者皆自
　殺也
勇於不敢則活
　注勇於不敢有爲則活其身也○䟽勇猛
　進也敢果决也殺滅死也活長生也言進
　心果决貪於世事則死滅若進心虚淡不
　敢貪染即長生也
此兩者
　注謂敢與不敢也
或利或害
　注活身爲利殺身爲害○䟽或不定也兩
　謂敢與不敢也言進心不敢則長生故利
　進身貪染則歸於死滅故害也
天之所惡
　注惡有爲也
孰知其故
　注誰能知天意天故不敢犯也○䟽天然
　之理福善禍淫推窮報應莫知其宰
是以聖人猶難之
　注言聖人之明德猶難於勇敢况無聖人
　之德而敢行之乎○節解曰謂天常惡其
　勇敢愛其怯弱含生愛氣誰知天意也
天之道不爭而善勝
　注天不與人爭貴賤而人自畏之○節解
　曰天道貴和也○䟽自然之道但不與物
　爭而謙退卑己者必獲勝善報也
不言而善應
　注天不言而萬物自動以應時也○御曰
　天何言哉福善禍淫曾無差忒故云善應
　䟽禍福之報其猶影響不待言辭而善惡
　必應
不召而自來
　注天不呼召萬物萬物皆負陰而向陽也
　御曰天道不召萬物使從已然物不能違
　自來順天命爾○䟽善惡報應隨其行業
　不待呼召而必自來
繟然而善謀
　注繟然寬大也天道雖寬博善謀慮人事
　修善行惡各蒙其報○䟽謀計數也言幽
　途之理無勞言說而善能計算功過毫分
　無失也
天網恢恢疏而不失
　注天所羅網恢恢甚大雖則疏遠若司察
　人善惡無有所失○䟽恢恢寬大也網憲
　法也言天尊自然之網甚自寬大疏逺而
　業無大小功過酬報無差失也○孫曰所
　謂不言而善應者天道不言而善自應也
　明夫善應者不在多言也○盧曰寂寞無
　聲故曰不言有感則報故曰善應
民常不畏死
　注治國者刑罰深酷民不聊生故不畏死
　也治身者嗜欲傷神貪財殺身而民不知
　畏也
奈何以死懼之
　注人君不寬其刑罰教人去其情欲奈何
　設刑法以死懼之乎○䟽此斥凡情迷執
　深重貪逐前境不憚死生雖復經戒嚴明
　曾無恐懼故發奈何之嘆深哀痛之○節
　解曰謂人不求生快意於情欲聞善不修
　知惡不改何識益乎
若使民常畏死
　注當除己之所殘尅而教人去其利欲之
　心也
而爲奇者吾得執而殺之孰敢矣
　注以道教化而民不從反爲奇巧詐偽乃
　應王法執而殺之孰敢有犯者老子傷時
　主不先道德化之而先刑罰也○御曰若
　使世人皆從清净之化不敢溺情縱欲常
　畏於死而獨爲奇詐者假令吾勢得執殺
　此奇詐之人孰敢即殺故下文云疏貪慾
　之心日生奇詐堅執顛倒遂以爲常者冥
　司捕獲執而殺之風刀考楚經文明證若
　有性識之夫誰復造罪耶
常有司殺者殺
　注司殺者天居高臨下司察人之過天網
　恢恢疏而不失者是也○御曰如此奇詐
　之人天網不失是常有天之司殺者殺之
　節解曰謂口也在口左爲司陰口右爲司
　殺人有陰過則司陰白之於上天考人魂
　魄人有惡言則司殺白之於司命司命記
　之罪滿則殺之也○䟽此刑網自有宰牧
　即三官九署百二十曹北都羅酆泉曲之
　府八難五苦各有司存
夫代司殺者是謂代大匠斲　
　注天道至明司察有常猶春生夏長秋成
　冬藏斗柄運移以節度行之人君欲代殺
　之是猶拙夫代大匠斲木乃勞而無功也
　節解曰謂天道賞善罰惡治人之身若大
　匠作器善者則成惡者則敗也
夫代大匠斲希有不傷其手乎
　注人君行刑罰猶拙夫代大匠斲木也方
　圓不得其理還自傷其手代天殺者失其
　紀綱不得其紀綱則反受其殃也○御曰
　人君任刑代彼司殺豈唯殘害百姓抑亦
　自喪天和○䟽衆生造業各招其報刑罰
　苦楚自有冥司無識之人師心專輒强代
　冥司而行誅戮者何異庸拙之士運斤夫
　拙士運斤工非其任豈唯所作不成抑亦
　反傷其手强代司殺其義亦然非徒濫職
　翻獲其釁也○節解曰謂人治身各有優
　劣若工匠斲器而有巧拙巧者則器成形
　拙者則少不自害也
民之饑以其上食稅之多
　注民之所以饑寒者以其君上食税下大
　多也○䟽饑謂内無道德也上心也心爲
　五藏百行之主也故稱爲上税聚斂也食
　滋味也言行人所以不懷道德者爲心縁
　前境多貪滋味故也○節解曰饑謂氣不
　足氣所以不足者坐口嗜美味也食多謂
　實畜積爲僻故防御百端也
是以饑
　注是以民皆化上爲貪叛道違德故饑也
　䟽結前義也
民之難治以其上有爲
　注民之不可治者以其君上多欲奸有爲
　也○䟽所以百行馳騖紛然難理者只爲
　心貪有爲故也心若無爲則諸行易治也
　是知萬境唯在一心
是以難治
　注是以其民化上有爲情僞難治也○節
　解曰百姓謂百脉也所以盈縮不和平由
　口不含一唇干液竭故脉失精泄也
人之輕死以其求生之厚
　注人民所以輕犯死者以其求活之事太
　厚貪利以自危也○䟽行人所以不終天
　年而輕入死地者以其迷順顛倒未能悟
　達不知物我俱幻即生即死生既多貪六
　塵厚資四大故也○節解曰謂人所以不
　顧其死者由養形太厚恣其口腹失其生
　道故死也
是以輕死
　注以其求生大厚故輕入死地也
夫唯無以生爲者是賢於貴生
　注夫唯獨無以生爲務者爵禄不干於意
　財利不入於心天子不得臣諸侯不得友
　則賢於貴生也○䟽賢善也玄悟之士非
　色滅空嗒焉坐忘而生無生相是以羶臊
　榮利厭穢風塵故獨不以生爲者善能攝
　衛貴生之人也○節解曰謂夫獨能憂生
　於未生憂形於未形但念無爲舍自然者
　此乃爲賢貴道安其生也
人之生也柔弱
　注人生含和氣抱精神故柔弱也
其死也堅强
　注人死和氣竭精神亡故堅强也
萬物草木之生也柔脆
　注和氣存也
其死也枯槁
　注和氣去也○䟽言人生存有命則諸節
　柔弱及其死也則骨肉堅强草木之類生
　時軟脆及其死也條柯枯槁所以生而柔
　軟者和氣存也死而堅强者和氣離也舉
　此有識爲辯其勝劣者也
夫堅强者死之徒柔弱者生之徒
　注以其上二事觀之則知堅强者死柔弱
　者生也○䟽徒類也是知行剛强者乖於
　和理故與死爲徒行柔弱者順於和氣故
　與生爲徒此合喻也
是以兵强則不勝
　注雖强大之兵輕戰樂殺毒流怨結衆弱
　爲一强故不勝也○節解曰兵謂口也口
　强爲人所窮陰强爲女所侵也○御曰生
　之柔弱和氣全也死之堅强和氣散也欲
　明守柔弱者全生保年爲强梁者亡身失
　生也
木强則共
　注木强大則枝葉共生其上○䟽兵謂三
　業六根也言人縱恣六情强暴前境而貪
　取無厭者必遭重殃大禍故不勝也譬樹
　木粗强故枝條共壓其上亦猶梁棟宏壯
　故椽瓦壓其上也
强大處下柔弱處上
　注興物造功大木處下小物處上天道抑
　强扶弱自然之效也○節解曰謂髮以柔
　弱爲人所戴體骨堅强爲人所勞○䟽堅
　强之木居下柔弱之條處上故堅强之人
　居九幽之下柔弱之士處三清之上
天之道其猶張弓乎
　注天道杳邈舉物類以爲喻也○御曰天
　道玄逺非喻不明故舉張弓以彰其用
高者抑之下者舉之有餘者損之不足者與
之
　注言張弓和調之義如是乃可用耳天抑
　高舉下損强益弱天之道也○䟽舉下使
　高抑高令下高下調適方可運箭傲慢有
　餘者必招損敗和不足者與其福善天道
　如是故似張弓
天之道損有餘補不足
　注天道損有餘而益謙言天道常以中和
　爲上○䟽福善禍淫自然之理仍前生後
　重出此文
人之道則不然
　注人道與天道反
損不足奉有餘
　注世俗之人損貧以奉富奪弱以益强○
　御曰天道平施裒多益寡人則違天翻損
　不足者也○䟽人間世道奸行浮僞趨勢
　競利違天背理割損貧賤之不足供奉富
　貴之有餘
孰能有餘以奉天下唯有道者
　注言誰能居有餘之位自省爵禄以奉天
　下不足者乎唯有道之君能行之也○䟽
　孰誰也言誰能有餘財德以施天下蒼生
　乎唯當體道之人獨能濟物故下文云聖
　人不積而言奉者示謙也
是以聖人爲而不恃
　注聖人爲德施惠不恃望其報
功成不處
　注功成事就不處其位○御曰推功於物
　不處其成
其不欲示賢
　注不欲使人知己之賢匿功不居其榮名
　畏天損有餘也○御曰聖人所以推功不
　處者蓋不欲令物見其賢也○䟽體道聖
　人常善救物雖復財德兩施而不恃其勞
　有大至功而功成不處者意在撝謙退己
　推功於物韜光晦迹不欲示己之賢能
天下柔弱莫過於水
　注言水柔弱圓中則圓方中則方壅之則
　止决之則行○張曰以爲天下萬事凡事
　不同以柔弱言之莫過於水以喻道行謙
　柔和綽隨物通生浸潤如水也
而攻堅强者莫之能勝
　注水能壞山推陵磨鐵消銅莫能勝水而
　成功也○䟽物性柔弱莫過於水天下堅
　强莫先金石然水雖柔弱利用無窮攻擊
　堅强莫在先者無爲破有其義亦然○節
　解曰水者内即口中津液也漱而嚥之則
　能攻邪破惡徹於骨髓若麴糵之消米方
　藥無復能先也
其無以易之
　注夫攻堅强者無以易於水也○御曰以
　堅攻强二堅俱損以柔制强則强損柔全
　故用攻堅强無以易於水也○䟽言水能
　攻堅百王不易之事無爲破有萬代不刊
　之術
故柔勝剛弱勝强　
　注水能滅火陰能銷陽舌柔齒剛齒先舌
　亡　
天下莫能知
　注知柔弱者乆長剛强者折傷
莫能行
　注耻卑謙奸强梁○節解曰謂人含精飲
　氣統御血脉百姓日用而不知○䟽水能
　攻於金石故知柔弱勝於剛强此乃愚智
　同知而舉世無人能依而行者也
故聖人言
　注謂下事也
受國之垢是謂社稷主
　注人君能受國之垢濁者若江海不逆細
　流即能長保社稷爲一國之君主也○御
　曰引萬方之罪是受國之垢濁稱孤寡不
　穀是受國之不祥其德如此則社稷有奉
　故天下之人歸往也○䟽國邦域也垢辱
　也言體道之士處於人世謙退柔弱達於
　違從身受屈辱不與物爭故堪爲社稷之
　主以牧蒼生也○節解曰謂人形以左魂
　爲社右魄爲稷御一氣以爲君主也
受國不祥是謂天下王
　注人君能引過自與代民受不祥之殃則
　可以王天下也○節解曰國謂形也言一
　出入脾中化滓變液去故受新以養五神
　故王於藏府者也○䟽不祥猶不善也言
　聖鑒虚通達於善惡若有不祥之事輒自
　責躬引過歸己此可爲天下君王也昔成
　湯自翦千里來雲即其事也前言社稷可
　寄諸侯後舉天下宜屬天子
正言若反
　注此乃正直之言世人不知以爲反言也
　節解曰謂俗人所欲者以鮮潔爲尊香美
　爲上而道以受垢爲主處下爲王言一與
　人反也○䟽當理正言似如反俗何者俗
　皆奸美好榮而今乃受垢不祥故若反也
　而言若者欲明不反而反雖反不反恒順
　於俗不反而反順俗而眞欲示反不定反
　故加若也上文云玄德深遠與物反然後
　乃至大順即其義也
和大怨
　注殺人者死傷人者刑以相和報也○御
　曰與身爲怨懟之大者情欲也和調和也
　此言人君欲以言教調和百姓使無情慾
　故曰和大怨也
必有餘怨
　注任刑者失人之情必有餘怨及於良民
　也○御曰立教化人不能無迹斯迹之弊
　還與爲怨故曰必有餘怨○䟽怨懟也即
　是有無美惡等一切待對之法也言行人
　雖舍有無得非有無和二邊爲中一而猶
　是執玄未體於玄理也此雖無待未能無
　不待此是待獨未能獨獨故有餘對
安可以爲善
　注言一人呼嗟則失天心安可以和怨爲
　善○御曰既有餘怨則不可爲善○䟽安
　何也言雖遣二邊未忘中一故何可盡善
　也○節解曰謂口也言唱必有和人能行
　道道來應之唱人以善善人和之則無有
　餘怨也今時之人奸行邪想邪想從之呼
　召邪鬼鬼來應之唱人以惡惡人和之安
　能得爲善也
是以聖人執左契
　注古者聖人執左契合符信也無文書法
　律刻契合符以爲信也
而不責於人
　注但刻契爲信不責人以他事也○御曰
　左契者心也心爲陽藏與前境契合故謂
　之左契聖人知立教則必有迹有迹則是
　餘怨故執持此心使令清淨下化於人則
　無情欲不煩誅責自契無爲○䟽契信也
　合也左陽也言體道聖人境智冥符能使
　俱會出兹四句離彼百非故得乆視長生
　義言執左契此則不執而執也猶如帝王
　握於左契所以徵攝萬機聖人妙契環中
　故能匡御億兆而言不責者雖復匡御衆
　生而忘其德芻狗百姓故不責其恩○節
　解曰左契陽德也言聖人不和大怨但自
　修德不行責過於人
故有德司契
　注有德之君司察契信而已
無德司徹
　注無德之君背其契信司民所失○䟽司
　主也徹迹也妙契不執名言無德之君猶
　滯筌蹄未能洞遣迹既不泯故言司徹也
　節解曰謂人行道德司命賜算人行其惡
　同殺徹其籍此之謂也
天道無親常與善人
　注天道無有親疏唯與善人則與司契同
　也○䟽天眞之理何有親疏上善之人自
　然符會即向執左契而不責於人也
小國寡民
　注聖人雖治大國猶以爲小示以儉約不
　爲奢泰人民雖衆猶若寡乏不敢勞役也
使有什伯
　注使民各有部曲什百貧富貴賤不相侵
　犯也
民之器而不用
　注器謂農人之器也而不用者不徵召奪
　民良時也○御曰什伍也伯長也此章明
　人含淳和無所求及適有人材器堪爲什
　伍伯長者亦無所用也○䟽國域也心住
　空故言小國即小乘寡欲之行器即什惡
　兵器也根雖有六用乃不窮言什伯者舉
　其大數而不用者言靜息諸根不染塵境
　也○節解曰小國謂形中什伯謂五藏心
　與腎爲什肝與肺爲伯閉口行氣則什伯
　氣盛而無不用
使民重死
　注人君能爲民興利除害各得其所則民
　重死而貴生
而不遠徙
　注政令不煩則民各安其業故不逺遷徙
　離其常處也○御曰少思寡欲不輕用其
　生敦本無求故不逺遷徙也○䟽諸行重
　靜知足守分故得終其天年而不遠遂前
　境也
雖有舟輿無所乘之
　注清淨無爲不作繁華不好出入游娯也
　䟽舟輿謂三乘教法也舟在於水能濟渡
　喻教能舟航萬物度於生死海也故西昇
　經云乆曠生死海隔絶貪愛流輿處於陸
　能輪轉喻教能轉凡成聖得理忘言故能
　遣教而不用也
雖有甲兵無所陳之
　注無怨惡於天下也○䟽雖有身心兵甲
　隳體坐忘物境既空何所陳說此一句覆
　釋前什伯之器而不用也
使民復結繩而用之
　注棄文反質信不欺也○御曰舟輿所以
　利遷徙甲兵所以徇攻戰兩者無欲故無
　所乘陳反樸還淳歸於三皇結繩之用也
　節解曰謂人有道氣自流行爲形中之用
　如結繩之信也○䟽曰既虚心證理舍教
　忘筌故寄結繩示其反本此一句復結前
　雖有舟輿無所乘之也
甘其食
　注甘其蔬餐不漁食百姓○䟽味至道也
美其服
　注美其惡衣不貴五色也○䟽德瑩身也
　節解曰謂甘食其氣美服其道也
安其居
　注安其茅茨之居不好文飾之屋○䟽所
　在皆安動而寂也
樂其俗
　注樂其質樸之俗不轉移也○䟽和光人
　世寂而動也○節解曰謂安形樂神抱腹
　而歌吟也
鄰國相望鷄狗之聲相聞
　注相去近也○䟽鷄以司晨狗以警夜譬
　一切言教警長昏之夜思智慧之晨此之
　言教近證一心故言相聞也
民至老不相往來
　注其無情欲也○節解曰鄰國者兩耳也
　兩耳相望保其安也使神氣各有所守不
　來往相干故至老常能聰明也○䟽會理
　體眞即俗即道不從生死而來亦無道境
　可往二域既一故不相往來二際無際也
信言不美
　注信言者實言也不美者樸且質也○御
　曰信言聖教也信實之言不韵於俗故不
　美也
美言不信
　注美言者滋美之華辭不信者飾僞多空
　虚○御曰美言者世教也甘美之言動合
　於俗故不信也○䟽信實也美浮艷也言
　上德之人冥眞契道所說言教實而不華
　浮艷之言俗中小說既乖至理所以不信
　故莊云犬不以善吠爲良人不以善言爲
　賢也○節解曰謂信道言者則不美於俗
　事美俗事者則不信於道言也
知者不博
　注知者謂知道之士不博者守一元也
博者不知
　注博者多見聞也不知者失眞要也○御
　曰知者了悟也博者多聞也○䟽知道之
　人忘言絶學所以不博博學之士耽滯名
　教所以不知故西昇經云世人徒知有天
　地萬物不知己之所由生也是大不知又
　云子能知一萬事畢莊子云文滅質博溺
　心
善者不辯
　注善者以道修身也不辯者不文彩也
辯者不善
　注辯者謂巧言不善者舌致患也土有玉
　掘其山水有珠濁其泉辯口多言亡其身
　䟽辯别也善體至道之人指駡天地故無
　可分别也且儒墨是非堅執分别者良由
　未證善道故也
聖人不積
　注聖人積德不積財有德以教愚有財以
　施貧○御曰積者執滯言教有所積聚也
　聖人了言忘言悟教遣教一無執滯故云
　不積也○䟽積聚也言聖人有財惠物有
　德教人故不積也
既以爲人己愈有既以與人己愈多
　注既以財賄布施與人而財益多如日月
　之光無有盡時也○䟽既盡也爲施化也
　言己所有道德盡持教人心無鄙恡德彌
　高遠故言愈有此德施也己所有財寳盡
　持施散而果報彌多故云愈多此財施也
天之道利而不害
　注天生萬物愛育之令長大無所傷害其
　生也○䟽天然之道生成萬物利益弘多
　有何損害
聖人之道爲而不爭
　注聖人法天無所施爲化成事就不與天
　下爭功名故能全其聖功也○䟽聖人上
　德法道虚通施爲至教化被群品謙以自
　牧成功不居推功於物故云不爭○張曰
　所言有舟輿無所乘之者且無爲之世山
　無蹊𨆏澤無舟梁本絶往來何所乘用又
　曰雖有甲兵無所陳之○顧曰兵以討逆
　武以靜亂上既行道下乃好德自然從化
　何事陳兵
道德眞經注䟽卷之八
















