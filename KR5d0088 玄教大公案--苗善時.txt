#+TITLE: 玄教大公案--苗善時
#+DATE: 2018-05-12 10:22:04
#+SOURCE: github.com/kanripo/KR5d0088 master 8b7449d3                
玄教大公案序下一
道統之傳其來久矣始太上混元老祖以象
先之妙强名曰道而立言以德輔翼之而五
千言著其中然存言外之㫖微妙玄通有不
可得而言者深不可識亦强爲形容焉自道
德受關令尹子其十子各得其妙如列莊諸
子至安期生李仙卿葛仙翁衆眞更相授受
各有經典然枝分派利於洞天福地亦代不
乏人自周漢以來惟尹子嗣祖位金闕帝君
繼道統授東華帝君帝君傳正陽鍾離仙君
鍾傳純陽吕仙君吕傳海蟾劉仙君劉南傳
張紫陽五紫北傳王重陽七眞道統一脉自
此分而爲二惟清菴李君得玉蟾白眞人弟
子王金蟾眞人授受爲玄門宗匠繼道統正
傳以襲眞明亦多典集見行于世實菴苗太
素師事之心印其要蓋青出于藍而青于藍
者也實菴抱負此道以列祖道統心法模範
學人採摭諸經樞妙升堂入室舉其綱要於
列祖言外著一轉語復頌録之以易數爲六
十四則又入室三極則門弟子王誠菴輩集
成編名曰玄教大公案言言明本句句歸宗
體用一眞圓混三教使人於羲皇畫外縱横
玄聖象先游泳至哉華陽眞逸唐公捐金繡
梓以廣其傳義亦宏矣誠有决烈漢向此大
公案外具無極眼睛覷得七穿八透豁然四
達六通則道統明明相繼而無息豈不美歟
金陵淵嘿道人柯道冲敬序
无極天心中融萬法象先慧目圓燭無方性
至虛則八達六通心雲障則千差萬别是故
欲得豁開天外眼必先明了世間心僕幼習
儒業長慕玄風每研理性之元叅究天道之
妙遍求愈遠默探愈深果謂不可得而聞也
夙生何幸得詣中和時聞實菴老師法誨使
人累釋心清而造元返本神凝氣息而安命
樂天切切多方諄諄曲化一日中和上足出
示師之升堂入室舉演法海寳珍道統心法
詩頌目之曰玄教大公案僕靜咀玩見其剖
判一元結絶萬法抖擻群眞骨髓貫通列祖
肝腸爲人硎慧劔礪神鋒斬三尸誅六賊解
縛纏脫桎梏破憂疑網斷煩惱障活死漢救
生靈誘明達徹大用大機造極乘極奧優游
未始眞樂無生其性理天道之妙明心見性
之機圓混于中一一明白誠此透徹豈果不
得聞歟然此亦皆師之緒餘耳僕既霑受用
欣然不揣命工繡梓與天下福慧大丈夫同
向此按欵中具一隻眼拶翻關捩粉破太虛
全本然反純朴逍遥无極嘯傲先天是所願
也金陵青溪九曲逸民唐道麟頓首謹識
聖仙至道體玄先天用妙萬法以精誠中息
而宻固本元以謙敬和順而美利天下實菴
先生玄教大公案體用全彰行功圓備融一
眞而入妙混萬理以歸元俾夫養元炁融冲
慧命寂本性安平道心偉乎美矣豈憂寂空
無機鋒口鼓一曲異端之比哉僕昔聞先生
補註伊川易傳三分未盡之㫖默然驚嘆曰
伊川先生乃前宗六夫子中一夫子尚有未
盡今實菴先生補註其未盡是何人也恨不
能飛見偶授南臺職暇日與同僚三五特踵
中和相訪一見先生清寂安恬淡如也及乎
熏敬請益雍容豁達隨問隨答的當通暢使
人廓如也又得觀補註易傳未盡及易網解
惑果謂辭簡理貫純粹精明將僕等積年叅
學疑難一旦冰釋如大公案始一則將三教
樞機精妙中正體用偏執見解已盡剖判中
引諸經一事一理一玄一妙若對鏡觀形精
粗圓照如云三身混極六慾沉空虛極反元
動靜體道以寛慈養天性以儉約養道心以
謙巽養玄德曰用五音毒氣十般貞病至于
舉兼山之艮明靜止眞功題日昃之離明死
生妄幻畫前至妙象外重玄秉羲皇寳劔劈
開列聖玄關現元始黍珠照徹群仙天谷實
前代道儒宗師皆未嘗道可謂妙超今古玄
混始終非先天之高明其孰能與于此宣聖
云先天而天弗違信哉僕敢不師禮事之兹
略序師之道德體用事理實跡其先天言前
之妙在乎同志慧力綿宻中之體式
行臺監察御史王主敬從義頓首序引
眞金不懼火煆煉愈精明美玉絶纖瑕琢磨
成寳器朽木憊鐵匠手難爲故南華老仙云
有聖人之才受聖人之道易矣或生而知之
者幾何人哉然夙根靈慧一徹萬融亦在乎
明師提挈方可直超最上我輩福薄根鈍業
力常勝道力大言直超頓徹恐亦自昧耳若
從師匠煉琢自誠明而虛通猶戒定而慧徹
步步踏實地心心體太空久久澄攪不濁攧
磕不碎自然純粹堅固豈不美哉吾師實菴
仙翁道隆方外教闡環中發明太上心玄剖
判羲皇骨髓掀翻三教融混一元掃蕩邪宗
豁開正道斲削後學造大本宗烹鍊高明達
先天境是以良朋霞友雲集明公賢相風從
虛而徃實而歸誠不言而信近者悅遠者來
咸無爲而成乃知言未嘗言弘衆妙迥出思
議之表道非常道備萬德獨立象帝之先非
極高明而通至化者其孰能與于此僕日侍
玄堂幸霑法雨録集升堂之珠玉緝熈入室
之寳珍然義適多方理歸一極歷代聖仙未
結絶案欵吾師一一决斷明白目之曰玄教
大公案列成六十四則以象周易六十四卦
入室三極則以象三極誠有决烈漢直下承
當煅鍊向中默會力行泯聲色淵識情瑩天
心開道眼頓超生滅耀徹古今大用大機咸
備於斯其眞樂奚可勝計哉誠能如是庶不
負吾師諄諄之教亦乃千載一時之遇也雖
然僕亦駕渡舟一夫云耳泰定甲子門弟子
誠菴王志道頓首敬序















玄教大公案卷上
　　　　金蓮道師實菴先生苗太素舉
　　　　門　人　誠　菴　王志道集
　　升堂明古(六十/四則)
　　　第一則
太上道德眞經云道可道非常道名可名非
常名只這兩句掃盡三教一切有無聲色諸
法使學者於動靜語默外宻宻承當故夫道
也非形非相不色不空物物全彰人人本具
乃天地未始之大象父母未生之至靈不屬
思求非從言會蓋遣無定體心妙無方乃知
不可道之道乃眞常之妙道不可名之名即
本然之强名若執可名即成外道若執可道
即是異端大衆既不可得而名道畢竟云何
領會誠誠頌曰
强名曰道　嚼飯喂兒　言思著意　摸壁尋籬
沉空滯寂　幽入傍蹊　屈伸存想　泥法守規
舉無默坐　惺惺著迷　觀心轉物　自礙獃癡
無無自縱　放曠無知　去識内覺　帶水拖泥
機鋒敏捷　竪拂拈槌　語默敲喝　瞬目揚眉
隨情說法即事起疑精𩲸熱亂識神弄竒
大言闊說根本支離
　　以此學解名道　不悟悉墮狐狸
　　寧如純純朴朴　誠誠息息微微
　　恍惚大虛體一　生前面目巍巍
　　誠會不神神的義　掀翻衆妙樂希夷
　　　第二則
太上云聖人處無爲之事行不言之教又云
爲無爲又云道常無爲而無不爲㫖哉神領
意會目擊道存卓爾於象帝之先超然於形
骸之表此不言之妙也所謂無爲者非土木
偶人推之不去呼之不來逼之不動塊然一
物也貴乎一點靈明圓混混活潑潑無心爲
而爲時止時行以輔萬物之自然所以道道
常無爲而無不爲且道爲無爲者誰噫頌曰
不言之妙　無爲之益　寂然咸感　天下希及
貫徹萬理　融歸太一　一歸何所　混元无極
无極中主　生化不息　生生無生　綿綿宻宻
　不動動中烹紫金　無爲爲處煅瓊璧　嘻
　切忌錯識
　　　第三則
太上云谷神不死是謂玄牝玄牝之門是謂
天地根綿綿若存用之不勤此一篇盡道心
妙有之玄慧命眞空之本空而無物虛而有
靈無象之實象不神之元神是謂谷神也虛
靈不昧即谷神不死也不昧虛靈强名玄牝
樞機圓活故云玄牝之門此乃向上玄關虛
無妙竅爲天地之根本性命之淵源闢翕元
炁升降自然大衆撥轉玄關綿宻宻詔然皇
極先天天頌曰
　谷神不昧性明圓　玄牝闔闢造化旋
　獅子眼睛明朗朗　象王鼻孔息綿綿
　千和萬合中綿宻　一混三元體自然
　心息相依無間斷　恍然父母未生前
　　　第四則
太上云恍兮惚其中有物惚兮恍其中有象
窈兮㝠其中有精只這物象是甚麽物象
痍此三者不無不有非陰非陽五行不到處
七情未發時是我本元實象无極至眞先天
祖炁浩劫元精三者本一一體三身是謂清
淨法身是謂妙有空身是謂眞無道身誠能
元精固慾海枯則清淨法身圓眞息調業火
滅則妙有空身徤元神凝妄心死則眞無道
身著三身一混萬法中融光輝宇宙德備鴻
濛大衆且道如何了當○止止息息弩力努
力頌曰
　非心非性亦非仙　一體三身中混然
　寂寂凝神潜至宻　綿綿息浩毓重玄
　慧風掃盡山頭雪　劫火燒乾海底泉
　此乃極乘玄外妙　知音仁德可心傳
　　　　第五則
太上云有物混成先天地生寂兮寥兮獨立
而不改周行而不殆可以爲天下母昔日我
祖純陽帝君語此一篇與南巖儼禪師同度
湖南何祖師成證道果至今三眞一脉香火
不絶後禪師以此義作一頌云有物先天地
無形本寂寥包含萬象體不逐四時凋大衆
只這一物是甚麽物師寂然良久云不與萬
法同侣所以獨立而不改大圓通無斷滅所
以周行而不殆得此道者能化化而不化能
生生而不生故可爲天下母母道也痍誠誠
誠頌曰
　誠誠誠極默中中　一顆玄珠輝太空
　寂寂周通無眹跡　寥寥獨立不雷同
　先天天表凝元炁　無極極中振祖風
　體用大機明徹了　生生化化妙無窮
　　　第六則
太上云載營𩲸抱一能無離專炁致柔如嬰
兒滌除玄覽能無疵明白四達能無知天門
開闔能無雌愛民治國能無爲此一篇盡明
心心明之妙見性性養之微養浩工夫金丹
妙用悉備此章如抱一專炁乃純然無間也
滌除玄覽瑩徹天心也能無疵心淸淨光明
也明白四達見性而無礙也能無知含光厚
養也天門開闔眞息綿綿而無間也身爲國
爲民炁順身安爲而無爲也誠了此章金丹
之道畢矣其或未然審予後頌頌曰
　陰𩲸營營擾　陽䰟不得安　抱一調元炁
　徹通玄上關　心天純瑩玉　性月印寒潭
　赤子金元體　嬰兒復粹顔　君享安國樂
民無人我山　䰟清𩲸靈聖　大智樂閑閑
　　　第七則
太上云三十輻共一轂當其無有車之用云
此一章教人即物明本忘幻全眞轂因輻而
成輪車因輪而成用當初本無以其斷木成
器故假名曰車成車之用譬我一身上至泥
九下至湧泉内則五臟外則四肢假合幻形
當初本無以其有此幻形强名曰人成人之
用形而上者曰道形而下者曰器故有形者
以無爲便利中無形者以有爲運用器與室
同一義且道只今無形中主如何了悟聻頌
曰
　輻來輳轂車成用　念復歸中道大通
　車運器成誰著力　只今誰是主人公
　　　第八則
太上云致虛極守靜篤萬物並作吾以觀其
復此一章明入室大定復命歸根眞空實際
切切眞功空諸幻有不染一塵曰虛萬法紛
紜此心不撓曰靜工夫致極六脉俱澄一眞
寂朗復其本然到這裏通身是曰難措一言
我若露泄汝等工夫忽至此必然駡我饒舌
我不說破又恐汝等到此著邪所謂不知常
妄作凶也畢竟云何頌曰
虛之又虛　靜之又靜　身心兩忘　氣融神定
一片玉虛　天心光瑩　復未生前　誰凡誰聖
非眞非仙　非心非性　本無可言　亦非可證
寂然誠誠　中中宻印
　　　第九則
太上云視之不見名曰夷聽之不聞名曰希
摶之不得名曰微此三者不可致詰眞空無
象視之不見大音希聲聽之不聞此妙也如
雲出岫若月印潭難爲摸索摶之不得既非
耳目所及拿捉不住又不可得而言問畢竟
如何嘻此道也昭彰在上而不明皦潜宻在
下而不昏昧所以仰之彌高放之彌滿六合
鑚之彌堅收斂全無眹跡迎之莫見其首隨
之莫見其後輝今耀古莫始莫終且道只今
是誰主是誰御道來○頌曰
　無形無影寂無聲　耀古輝今號赤文
　妙有有如潭底月　眞無無若嶺頭雲
　遇縁常默靈光照　對鏡休生業火焚
　和會三元歸一極　主人終日醉醺醺
　　　第十則
太上云善行無轍跡善言無瑕謫善計不用
籌策善閉無關楗而不可開善結無繩約而
不可解可謂鬼神莫測方士莫知乃知聖人
大機大用無門可入不可度思皆自然而然
無可不可南華老仙言聖人終日行未嘗行
終日言未嘗言故未嘗不行行必在道未嘗
不言言必中節發無不中何必籌策無爲而
成何必繩約故聖人之道一以貫之自然均
齊方正美利天下自然條當寛弘故能常善
救人常善救物作之君作之師不自愛貴不
自矜伐雖大智慧同大愚人嗟乎我輩行不
遵道言不中理甚至于思慮計較宻察關防
賣弄精魂好爲師範自是自見自禍自殃去
道遠矣若不直下悔過自新果行育德則安
能承襲太上眞明光暉天下利益群生其或
未然聽予頌曰
　行滿天下無怨惡　言滿天下無口過
倒携慧劔𠋣長空　萬法來前迎刃破
行時行之坐時坐　飢則餐兮睡不卧
中中默默襲明公　就裏壼天如許大
　　　第十一則
太上云道常無名朴雖小天下不敢臣心本
無跡道常無名朴雖至小若微塵神用無方
含造化端居萬象之先所以天下不敢臣也
故得此道者頓超物表性象太空周流六虛
動靜無礙是以道之在天下猶川谷之於江
海氾兮其可左右微兮其可色聲瞻之在前
忽焉在後雖然如是誠能萬縁頓息一念歸
中方知道元來自有不必他來大衆還會否
頌曰
　心即道兮道即心　不勞思想别追尋
　利名雪化靈臺瑩　恩愛冰消慧海深
　風捲塵清金虎伏　雲收霧散玉龍吟
　天清皎日光圓朗　萬籟寂鳴息大音
　　　第十二則
太上云反者道之動弱者道之用原夫念有
偏𠋣則以正反之心有妄想則以覺反之正
覺然妙亦是道之動也聖人心若太虛淸淨
自然無一毫偏妄點染體乎中道其正也覺
也何用修爲故曰絶學無憂清淨爲天下正
履謙處順和同柔弱禮也亦道之用也故天
下萬物因生而有無生則無有矣大衆正以
反邪覺以照妄猶是道之動道之用若自尊
自是不反不弱則道之喪矣頌曰
天下本無事　人心自熱忙　雨收山色翠
雲散月圓光　體道神清泰　安常德義香
誠中狂作聖　偏妄聖爲狂　本性無欺昧
不必更叅詳
　　　第十三則
太上云不出户知天下不窺牖見天道其出
彌遠其知彌少是以聖人不行而至不見而
名無爲而成夫天下猶一身天道即本心心
虛明則天理昭彰身中正則天下安靜乃知
道在自身向外求則遠矣明在本心向外觀
則昧矣故聖人反身而誠便到家反照隱宻
則明德著不動而變則不理當大衆多少省
力又不費心還委悉否休休頌曰
　不涉程途便到家何須著境苦枝楂
　旻天清肅家家月春日和融處處花
　氣泰欵斟王母酒心清奚用趙州茶
　安閑自在全無事何必喃喃書五車
　　　第十四則
太上云上士聞道勤而行之中士聞道若存
若亡下士聞道大笑之不笑不足以爲道故
建言有之夫上士元本清高根基純厚所以
一撥便轉八達六通自然移掇不得天地莫
遷輕輕快快綿綿宻宻精進力行終始無昧
中人則業識牽纏利名縈絆未免半疑半信
若存若亡小人驕矜濁富誇恃虛名專尚浮
華憎嫌純朴故聞聖人之道則大笑之若使
小人聞道而不笑則不足以爲至道故小人
建設巧言笑侮有之不足爲怪夫何故達道
了明之士頓忘形體若昏昧之人事物無心
若退惰之人卑下混同類族平等大體潔白
外若污辱廣德充滿常若不足建立陰德宻
切若偷質朴眞純茫然若渝若大方無際大
器緩成況大音希聲大象無形視聽不得道
隱無名摸索不著清虛寂寞與彼相反已上
皆下人可笑惟在道高明包容含恕善假方
便委順曲化故曰善貸且成大衆修行人三
千功八百行盡備此章勉旃勉旃頌曰
　物物中含太極眞　奈人暴棄自蒙昏
　下愚執僻心茅塞　上士虛中性玉純
　識性空無名本性　凡人了達即眞人
　回光直入玄元境　庶免區區再轉輪
　　　第十五則
太上云生之徒十有三死之徒十有三人之
生動之死地亦十有三夫何故以其生生之
厚夫聖人不有去來了無生死是以太虛一
體動靜不居嗟夫一切人此心無主忽起忽
滅出機入機無有了期夫何故以其生生之
厚欲養生之富厚則貪婪者衣食常不足富
貴者利名常不足以其心常不足故縱六欲
七情三尸六賊用心役力巧智其神致使心
火上炎精水下濕水火相違以致病患苦楚
至死未休惟達道者明悟虛幻情縁業識故
反情復性虛心體道自然火不上炎水不下
漏水火既濟神炁宻融果證無生故無死地
乃知人之生動之死地皆由水火既未神炁
合離故亦十有三也火數七水數六合十三
也此章多解不一各執自見著相支離或言
九竅四關十分有三分生七分死或以月之
虧盈然合成數於切己進修全無干涉惟祖
師玉蟾眞人言七情六欲先師言水火既未
最爲切當上下文理順貫便得受用若情欲
不息水火不濟則中無定主安能出得虎兕
甲兵之驚懼以其神炁一融自然物我兩忘
大衆明徹此章端的大義力行將去不必問
生死事大已已頌曰
　人之生死藉陰陽　超出陰陽自反常
　水火混融忘死地　炁神宻固衛生方
　人牛俱泯性圓朗　鷗我無情機兩忘
　假象指賢歸故里　休迷相數弄文章
　　　第十六則
太上云道生之德畜之物形之勢成之萬物
莫不尊道而貴德道之尊德之貴夫莫之爵
而常自然夫大道生生不窮玄德畜養平等
物隨氣而賦形勢因時而成就是以萬物莫
不尊道爲本貴德爲元故道之尊高長於上
古而不先德之最貴成於萬物而不先故體
道之士天下莫敢臣侯王莫能友常樂自然
昔帝堯讓位許由先生辤而避之帝舜讓位
善卷先生避之而入山又如莊子休於子陵
辤黄金百鎰不受相位古今達道志士有至
于三詔不赴者甚多可謂道之尊德之貴而
莫之爵今之我輩未造實理不有眞功未知
道妙深奧玄理幽微恃自井量管見扇惑愚
俗彰揚曰鼓要譽利名不羞之甚上忝仙聖
道風下縁市塵俗氣似此違避太上慈訓胡
不寒心速改速改大衆爾等欲知之而速改
乎欲奮志而力行乎嘻老拙更爲饒舌頌曰
　極品簪纓世慕之　道人看破笑嘻嘻
　漚生漚滅莫多事　花謝花開能幾時
　素履自然寧意馬　實頥寧肯舍靈龜
　優游不事王侯志　何愠人輕與不知
　　　第十七則
太上云含德之厚比如赤子夫含養德性純
純朴朴則比如赤子也赤子如初生嬰兒也
未三月時元炁純粹元神菽冥不知動靜聲
色兩手握固百骸柔軟一團和氣純純全全
所以終日號哭而咽嗑不破嗄毒虫猛獸亦
無螫傷蓋與物無心物亦無傷也
太上以此喻修眞之士心切切矣我輩欲反
本還源歸根復命以此爲則不亦簡妙乎今
心無所主性不安閑安得元神凝寂元氣冲
虛而比如赤子乎大衆執柯以伐柯其則不
遠痍休休息息綿綿若存去頌曰
含養工夫妙　中中宻宻綿　嬰兒心溟涬
赤子性純全　今古誰消息　死生孰變遷
太虛中大象　玄外更無玄
　　　第十八則
太上云爲無爲事無事味無味大衆此三句
妙理如自家了徹則一眞洞徹萬行畢備其
或未然老拙借口與汝等裝點如我輩省悟
得世間一切事物俱是虛幻空華此心厭倦
常慕幽靜處諸縁頓捨似古廟香鑪冷灰灰
地默默然一切人事來如土水偶人相似判
然不惹是則故是然則未然實非聖人眞清
淨之妙夫何故聖人之心若懸寳鏡在堂物
來則照物去則空隨機應變活潑潑圓混混
虛豁豁明皎皎因其利而利之以輔萬物之
自然無可不可乃爲而無爲也圓通萬變無
所徃而不在乎道如王秉劔萬法來前迎刃
而解乃事無事也咀玩道德精妙入神含養
元炁冲和如飲玉液瓊漿乃味無味也大衆
汝等欲知之乎欲力行之乎噫頌曰
萬里無雲障碧天日正中圓明暉宇宙
光朗曜虛空　照物無私照　通幽徹大通
我心無點染　何事不圓融　方便和人事
隨機闡祖風
　　　第十九則
太上云千里之行始於足下只這一步向何
處起脚大衆會麽師菽然良久空中畫一畫
云夫大道驀直坦平寛闊無涯十極八方六
通四達綽然無礙南華老仙云終日行而未
嘗行多少省力全無眹跡誠向這裏會得回
轉頭來力行將去忽然踏著故鄉縱前許多
熟境路頭盡淨都忘所謂頓超物表遊咏仙
鄉逍遥眞樂豈不美哉○看頌曰
舉歩不在脚　也是涉途程　不行行至妙
無處不寛平　心路誠虛絶　天衢道大亨
踏翻玄妙竅　慶快樂無生
　　　第二十則
太上云我有三寳持而守之一曰慈二曰儉
三曰不敢爲天下先夫寛居仁行濟人利物
憫惠一切謂之慈慈所以養乎天性也素分
安常省心節事謹言愼行誠一无妄謂之儉
儉所以養乎道心也虛以受人謙以自牧柔
和卑下遜讓持後謂之不先不先所以養乎
孔德也大衆誠能慈無敵於天下故曰勇誠
能儉眞樂有餘故曰廣誠能不先謙尊而光
卑而不可踰故能成其器長道人家若不慈
不儉不謙不惟亡道凶禍隨之矣可不戒愼
以保永終之元吉乎師下座端誠拜禮大衆
而說頌曰
富貴謙爲本　尊高下作基　謙謙君子吉
行行惹人非　克己心無昧　恕人心不欺
息心無可欲和順樂希夷
　　　第二十一則
太上云言有宗事有君夫惟無知是以不我
知知我者希則我者貴是以聖人披褐懷玉
故志士樂道而忘賤安德而忘貧外雖狼藉
内懷至寳故聖人本體圓明則大用美利無
窮是以言言中節事事公當蓋言未發時中
有宗本事未萌時中有君主夫惟無知此妙
之人言多不善事多偏𠋣乃不知我道大體
妙用寂然中主應化無方之故然知此道者
希有誠能反觀本主卓然存乎中則言也事
也無不條當無所徃而不利作之君作之師
天人敬仰豈不超絶故曰則我者貴矣大衆
且道只今言默作爲是誰主使○頌曰
七情未發妙　六慾不生時　寂寂誠忘我
中中的是誰　言言說奚說　事事爲無爲
美玉蔵中藴　神珠光自輝　嘻
　明明拈出家中寳無奈人迷不我知
　　　第二十二則
太上云知不知上不知知病夫惟病病是以
不病聖人不病以其病病是以不病前經云
雖智大迷是謂要妙故達道之士若拙若愚
若昏若訥洞徹本元含光寂照自昭明德光
而不耀故曰知不知上也今之我輩未悟爲
悟未明爲明螢光井量自爲了達强辭曰鼓
賣弄精䰟此乃不知强知之節病也聖人秉
氣純厚德性朴眞八達六通常若無知三才
一貫常如不及以其中虛安靜恬退柔和並
無昧己自欺好勝爭能自見自是許多節病
故曰聖人不病以其病病是以不病大衆誠
能頓覺自己昧心强知自是之節病克己改
過自然明德日新樂天無窮矣頌曰
　百拙無能懶散人騰騰兀兀樂天眞
　人前默訥全無用　就裏含容席上珍
　性若良金無雜僞　心如美玉絶瑕垠
　休誇口鼓機鋒敏　免爾勞叨墮法塵
　　　　第二十三則
太上云聖人不積既以爲人己愈有既以與
人己愈多原夫天地乃無心聖人聖人乃有
心天地天道運而無所積故生生化化美利
天下而無害聖人虛而無所積故純純全全
道濟天下而不爭所以厚養人民於己愈有
博施濟衆於己愈多可謂法海寛弘而無盡
蔵大衆只這利而無害爲而不爭的道妙常
存日用天地大生之德聖人大化之仁盡在
己矣伏惟珍重頌曰
　至道玄虛妙莫評　樞機造化主生成
　乾坤健順生生化　賢聖誠純化化生
　舜禹體天奚有害　羲堯心道了無爭
　物豐時序人安泰　天下淳風樂太平
　　　第二十四則
文始妙道眞經曰一情冥爲聖人一情善爲
賢人一情惡爲小人大衆一情善惡即不說
且道一情㝠時如何領會嘻若就此處直下
承當則天心朗朗成性存存其或未然聽予
頌曰
　善惡雖然是二途　道人不若悉捐除
　七情㝠息忽忘我　一道圓光曜太虛
　　　第二十五則
文始眞經云魚欲異群魚捨水躍岸即死虎
欲異群虎捨山入市即擒聖人不異衆人時
務不能拘耳乃知古者達道隱士明白四達
默默昏昏故若愚若拙和光混世所以方士
莫能知時行時止應感隨宜所以鬼神莫能
測是以時務不能拘耳得大自在今之我輩
恃斗筲之量彰螢火之光好爲人師做模作
樣矜誇自是要譽沽名殊不知反招魔障以
致災殃大衆聖人設喻魚躍岸虎入市以致
喪身失命戒之深矣以此爲龜鑑都不如安
貧養道素分樂天久久自然有無量快樂作
箇本分道人豈不異哉頌曰
弄巧翻成拙　彰明莫若愚　恃才招蹇剥
本分得中孚　索隱令人謗　要名不自如
安常能省事　長泰樂無餘
　　　第二十六則
文始眞經云聖人多斂萬有於一息無有一
物可役吾之明徹散一息於萬有無有一物
可間吾之云爲大矣哉夫人之一點虛靈大
體大用在乎一息之間故放開則充塞乾坤
綽然無礙收斂則潜歸黍粒全無眹跡靈靈
無昧體用全彰事莫能遷物莫能間大衆誠
能於此明悟了達則語默動靜得大自在且
道只今如何體審息息頌曰
惚焉天地表　恍爾黍珠中　獨立一毫上
昭然體太空　迎之不見首　隨之不見踪
倏爾忽相遇　非彼亦非儂
　　　第二十七則
文始眞經云聖人以有言有爲有思所以同
乎人以未嘗言未嘗爲未嘗思所以異乎人
南華老仙云終日言而盡道言言皆道終日
言而盡物言言皆物道物之極非言非默以
此推二祖師言意是一耶是二耶大衆誠能
於此通徹則言也默也爲也息也悉自然而
然無可不可其或未然反照去頌曰
堂前懸寳鑑　圓朗絶鑯塵　照者從其照
人觀亦聽人　妍醜都自見　此鏡了無心
目觀耳聽得　方許爾知音
　　　第二十八則
文始眞經云聖人道雖虎變事則鱉行道雖
絲紛事則碁布又道雲之捲舒禽之飛翔皆
在虛空中所以變化不窮聖人之道亦然乃
知聖人條當天下寂然神化文彩全彰應變
隨機均齊弘道夫何故聖人大體玉虛純然
無礙所以任其所化雲龍禽翔風雷雨霧變
化不常大虛未嘗變遷大衆今我輩常常沉
滯聲色迷惑有無著物肆情强能多事所以
云爲失措動止有妨安得本性大虛綽然自
在噫若之何各自理會頌曰
威風凛肅　鬼神莫測　和氣雍容　美利萬物
爲而無爲　欲其不欲　飄然無礙　不疾而速
　　　第二十九則
文始眞經云蜣蜋轉丸丸成而精思之而有
蝡白者存丸中俄去殻而蟬彼蜣不思彼蝡
奚白乃知玉不琢則不成器天不寒則不結
冰大衆我輩實非天生聖人欲學聖人之道
須假修習眞眞實實純純朴朴切切下工夫
始得眼下胡枝撑曰鼓胡擺撥濟箇甚事聖
人以蜣蜋轉丸精思志一虛白中輝蛻殻而
蟬物類尚然用工而成我輩豈不爾思所以
道修及無修是爲眞修學至無學方名絶學
今塊然一物蠢爾無知云不必下工夫絶學
無憂正所謂隔靴爬痒枝撑擺撥久久都無
結果可不勉之老拙自覺饒舌伏惟珍重頌
曰
　一聞頓徹妙玄玄　福慧根深夙善縁
　性命雙融圓太極　形神俱妙體先天
　逹摩九載玉心瑩　文祖六年金志堅
　今古上仙超越者　皆由功德得成仙
　　　第三十則
文始眞經云衆人以𩲸攝䰟者金有餘則木
不足也聖人以䰟運𩲸者木有餘而金不足
也故木喻魂喻性金喻𩲸喻情常人隨情逐
妄故情有餘而性不足也聖人攝情歸性故
性有餘而情不足也故修眞之士淵情泯識
則本性圓明而無欠餘死𩲸安魂則慧命堅
固而無滲漏性情混然則金木無間矣雖然
喜怒哀樂愛惡慾皆情也菽湛圓明性也性
一而情七彼衆我寡所以常被業力勝吾道
力大衆且道如何勝得這七箇畜生嘻别人
難著力頌曰
七箇大魔鬼　常害主人公　主人無志力
營𩲸騁英雄　慧劔誅白虎　靈宫卧玉龍
太平無箇事　鼓腹樂玄風
　　　第三十一則
文始眞經云人之計生死者或曰死已有或
曰死已無或曰死已不有不無或曰當喜者
或曰當懼者或曰當任者或曰當超者愈變
情識大衆今之修行人皆言爲生死事大以
此經義推之都是空頭煩惱有無無有喜懼
任超愈變情識殊不知我本無生孰云爲死
予嘗謂死生乃晝夜之常則要心無遷易去
來乃動靜之變則要性無昧昏故南華老仙
云死生亦大矣無以動其心雖然如是也要
只今分曉方爲了事人夫何故誠能日用間
逆順不能遷則夜間夢寢不能昧夢覺既如
一死生了無礙其或未然且請究竟頌曰
我本無來去　誰云有死生　日月常出没
太虛何暗明　逆順心無染　夢境自然清
無生眞樂妙　歷劫慶昇平
　　　第三十二則
文始眞經云意有變心無變意有覺心無覺
惟一我心則意者塵徃來爾事者倏起滅爾
吾心有大常者存故心喻火也意喻土也火
生土猶心生意也無心則無意無意則無情
是以情生而意覺舉意而心照也大衆日用
間以此照覺則情識俱空事物兩忘應用隨
機忽起忽滅皆浮浮然夫何故吾心有大常
主宰存焉還會否痍頌曰
　雲去雲來山靜止　潮生潮退海澄平
　潮雲無意時來徃　山海無心日翠清
　　　第三十三則
文始眞經云有人問於我曰爾何族何氏何
名何字何衣何食何友何僕何琴何書何古
何今我時默然不對一字或人叩之不已我
不得已而應之曰尚自不見我將何爲我所
予嘗見朱文公語録云禪自道家起釋氏於
道家經典抽出翻頭換面做寳蔵賣弄予始
疑之思道家安有禪及熟玩此經及南華等
經方知文公不虛說矣信乎馮尊師云鳩摩
羅什未生已有南華列子文始眞人設此幾
問云不對一字大衆是否誠能於此悟的切
當忽然省得眞仙微妙已對了也其或未然
且向尚自不見我將何爲我所叅詳去頌曰
有人問於我　將何爲我所　直面定心拳
教伊無處趓　無處趓　無處趓
　　　第三十四則
文始眞經云譬如大海能變化億萬蛟魚水
一而已我之與物蓊然蔚然在大化中性一
而已知夫性一者無人無我無死無生夫三
才萬類皆自太極中變而有自各賦形以來
物物具一太極存一天理在大化中生化化
生而無窮況心流精衮事風物浪無時定止
所以自古至今翻形換殻不得超脫大衆誠
能悟此虛幻空華忘物省事反情息心自然
一性圓明不與萬法混這箇主人公超然自
在倒大來輕輕快快又何人我死生之疑礙
乎珍重珍重頌曰
　魚龍變化皆同水　人我生成總一心
　同異異同忘彼此　黄金同土土同金
　噫
純然一性太空體寂寂明明絶古今
　　　第三十五則
文始眞經云均一物也衆人或其名見物不
見道賢人析其理見道不見物聖人合其天
不見道不見物一道皆道不執之即道執之
即物周易孔聖繫辭云形而上者謂之道形
而下者謂之器器亦物也故君子體物而不
遺㫖哉釋氏云人能轉物即同如來以此章
妙推之費力不少夫何故物自物我自我何
必轉何必去是以聖人純一不雜體合乾坤
自然物我兩忘道心不二大衆誠能如此見
徹同物我全天理這箇主人公活潑潑圓混
混綽然無礙無可不可體妙象先頓超物表
眞樂無窮又何固執意我矣珍重珍重頌曰
　滯有到頭成幻　妄執無畢竟墮頑空
　有無不立心超　絶不明通處亦明通
　　　第三十六則
文始眞經云天地萬物無有一物是吾之物
物非我物不得不應我非我我不得不養雖
應物未嘗有物雖養我未嘗有我勿曰外物
然後外我勿曰外形然後外心道一而已不
可序進大哉聖人之言歟物來則應應之以
誠物去則空寂然無著所謂不即不離也夏
葛冬裘飢餐渴飲安分隨宜時行時止皆平
常本分事也可用則用可休便休隨時消息
輔合自然又不用心亦不費力所謂事于無
事爲而無爲多少輕快又何外物外形外心
之分别大衆應物忘物養我忘我自然一了
百當本性超然故曰道一而已不可序進頌
曰
對境如無境　同塵絶點塵　我人俱不礙
大地法王身
　一徹萬融無箇事　乾坤内外緫吾身

玄教大公案卷上





玄教大公案卷下下二
　　　　金蓮道師實菴先生苗太素舉
　　　　門人誠菴王志道集
　　　第三十七則
文始眞經云不可非世是已不可卑人尊己
不可輕忽道已不可訕謗德己不可鄙猥才
已夫非世人而是己自是也小看人而尊己
自高也輕忽人而重己自尊也以毁謗人而
德己自能也以人鄙愚猥瑣而才己自矜也
大衆已上五事文始眞人力救我輩學人節
病當直下明悟反照如或有一速當悔改做
箇好道人若撥無因果昧己不改從此五事
生五般毒氣將來自禍自患必然自是不改
積生凶惡之氣自高不改積生强豪之氣自
慢不改積生驕欺之氣自能不改積生愠怒
之氣自矜不改積生矯傲之氣如是之氣皆
係禀賦輕薄血氣之性俗風染污習氣之性
使然既有此五毒則生嗔恨煩惱災厄苦楚
自爲障魔德行俱喪至本然眞性煙霧昏昧
如此矣尚言明心見性硬誇玄妙禪機正所
謂掩耳偷鈴嘻愼之愼之頌曰
　貧者生來太蠢癡　無聞無見更無知
　人間鄙拙無如我　豈我人前弄爪蹄
　　　第三十八則
文始眞經云昔之論道者或曰凝寂或曰邃
深或曰澄徹或曰空同或曰晦㝠愼勿遇此
而生怖退天下至理竟非言意苟知非言非
意在彼微言妙意之上乃契吾說大衆此一
章痛鍼我輩執著言辭以爲玄妙墜於一邊
不能圓混大同誠悟不可言之精妙直超最
上方契合文始眞經實理當在語言之外承
當頌曰
凝寂爲頑靜　邃深屬幻陰　空同何實際
澄徹入昏沉　㝠晦幽無照　微言墮法塵
一齊無礙了　慶快樂天心
　　　第三十九則
冲虛經云有人憂天地壞眞人解之曰彼一
也此一也故我生不知死死不知生來不知
去去不知來壞與不壞吾何容心哉又云精
神入其門骨骸反其根我尚何存大衆死生
猶晝夜去來若冬春故聖人明達此妙生死
去來心一太虛都忘所知自然而然此身亦
天地故云彼此一也乃知精神反本幻化歸
空一眞同乎今日超然巍獨何必更問我尚
何存諸公若各向此了得只今便請如此休
待末後再去商量頌曰
　幻化有形終有壞　眞元無象故常存
　只今一切了無礙　超然三界獨稱尊
　　　　第四十則
冲虛經云魯君聞亢倉子深得太上之道能
以耳視而目聽使上卿厚禮聘至魯君卑辭
請問亢倉子曰傳之者妄矣我能視聽不用
耳目不能易耳目之用魯君曰此增易矣其
道奈何寡人終願聞之亢倉子曰我能體合
於心心合於炁炁合於神神合於無其有介
然之有惟然之音雖遠在八荒之外近在眉
睫之間來干我者我必知之乃不知是我七
孔四肢之所覺心腹六臟之所知其自知而
已矣魯君大悅以告孔子孔子笑而不答大
衆忘我造玄虛心體道則身心圓混神炁妙
融是以一性太虛六根互用大哉眞人圓證
若此惜乎魯君雖樂然敬愛之被貴榮聲色
迷昧不能了悟以告宣尼且道何故宣尼不
答叅頌曰
　三元冲妙歸無極　一性圓輝體太空
　誠會六根源一混　不圓通處亦圓通
　　　第四十一則
列仙冲虛經云龍叔有十般病求文摯醫文
摯問其病證龍叔曰吾鄉譽不以爲榮國毁
不以爲辱得而不喜失而不憂視生如死視
富如貧視人如己視己如人處家如旅舍吾
鄉如他國凡此衆疾爵賞不能勸刑罰不能
威盛衰利害不能易哀樂不能移此奚疾也
文摯向明視之曰嘻子方寸虛矣幾聖人也
子心六孔流通而一孔不達今子以聖智爲
疾非吾淺術所能也大衆龍叔之病榮辱得
失死生貧富人我視之一笑故爲病也所以
證聖智圓通六通無礙自然而然矣夫何故
復云一孔不達請諸公默默中叅如叅得這
一孔通達則無漏矣頌曰
龍叔十般病　逹人當悟證　六通無礙遮
識性空天性　向上竅豁開　一眞融慧命
性命了圓成　玉質金堅瑩
　　　第四十二則
冲虛經云無所由而常生者道也由生而生
雖終而不忘常也故無用而生謂之道用道
得終謂之常無所用而死者謂之道用道得
死者謂之常大衆此一篇發明大道體常無
齗滅相也所謂無所由而常乃無所從來不
知生爲生乃道也生而無生身雖死而本性
不亡乃常也故無用而生謂之道體道得終
謂之常以此明悟眞常妙道體乎自然何必
憂乎無常頌曰
日月有明暗　大虛無暗明　性本太虛體
生滅奚變更　(噫)
任他桑海變　一點湛然清
　　　第四十三則
南華老仙云明於天通於聖六通四達云昧
然無不靜者矣聖人之靜也非曰靜也善故
靜也萬物無足以撓心者故靜也水靜猶明
燭鬚眉平中准大匠取法焉水靜獨明而況
聖人精神之心乎大衆此一章專言一箇靜
字學人常常多被逆順境遷事物障礙不能
耐煩欲尋箇幽靜處休歇去殊不知又添箇
尋靜的念頭到那幽僻處又有許多勞攘可
憐哉南華老仙以一善字發明眞靜明妙工
夫的切所謂善者非曰善惡之善乃聖人之
良能也聖人之心虛明空廓清靜圓輝如懸
寳鑑物來則照物去則空無有色相好醜一
心澄徹萬里昭然豈不簡妙故以水靜猶能
清平燭物況人之一點靈明乎誠能于此透
徹事休擾擾心絶營營做箇清閑道人多少
輕快也頌曰
動靜不居　去來無礙　四威儀中　得大自在
爲其無爲　利而不害　一點虛空　大周沙界
　　　第四十四則
南華老仙齊物篇首以二子答問三籟始言
人籟地籟之不齊便是孟子云物之不齊物
之情也末言天籟云吹萬不同而使其自已
謂衆竅怒息萬籟澄虛時是誰耶前言情後
言理理一分殊賔主自别不齊之齊明矣就
中廣喻以明物之生化無窮萬化一化皆神
末以己夢蝴蝶爲喻結一篇之大義倏然夢
栩栩然蝴蝶也俄然覺蘧蘧然周也不知周
之夢爲蝴蝶與蝴蝶之夢爲周與周之與蝶
則必有箇分限到此恰不說破大衆且道只
今誰夢誰覺誠能直下明悟分曉則知生死
夢覺則齊歸於大化其中有卓然巍獨者存
故曰有此大覺則然後知此大夢也其或未
然聽吾後頌曰
　物我同胞體一源　不齊齊處亦方圓
　隨情各造輪迴殻　反本同歸太極圈
　萬籟寂然天籟息　一心清肅識心濳
　化生生化由他變　夢覺雙忘樂象先
　　　第四十五則
南華老仙云孔子教顔子心齋回曰敢問心
齋孔子曰若一志無聽之以耳而聽之以心
無聽之以心而聽之以氣聽止於耳心止於
符氣也者虛而待物者也唯道集虛虛者心
齋也回曰回之未始得使實自回也得使之
也未始有回也可謂虛乎孔子曰盡矣大衆
宣聖以一虛字授顔子心齋㫖哉顔子一聞
而頓徹直超聖境云未始有回也可謂虛乎
謂頓然忘我不知有回也宣聖許其盡矣夫
視聽言嗅四者宣聖止以聽聞直指何也以
耳聽乃衆人之聽惟隨聲而已以心聽乃賢
人之聽得符契也聽之以氣聖人之聽反本
也夫人生以來各賦一太虛各禀一元炁也
心虛則元炁冲融炁息則靈明朗徹非即非
離互體妙用可謂心路斷絶性天瑩潔故曰
虛室生白吉祥止止致虛之極天光瑩發玄
之又玄矣宜乎釋氏觀音圓通大行自聞中
而入得成道果故號觀音先聖性與天道盡
在是矣豈不可得而聞乎(噫)珍重頌曰
口素心不素　安能達本來　不欺誠道戒
無昧即心齋　神谷無鑯染　靈臺絶點埃
太虛清徹朗　慧日曜天階
　　　　第四十六則
南華老仙秋水一篇河伯海若凡六答問如
風濤激石雪浪翻空使人驚心喪膽恍惚茫
然及乎至篇末清澄碧海光映蒼天使人神
淸氣息寧極反眞大衆夫何故反乎要都歸
結在道理權三字上故曰達道者必明於理
達於理者必明於權明於權者不以物害己
又言察乎安危寧於禍福謹於去就莫之能
害故曰天在内人在外夫天在内純粹不雜
而大體正人在外應變無方而大用和是以
圓混混活潑潑道以理貫事以權行安危去
就體天應人禍患魔害自何而有到這裏河
伯心㝠神契無後再問宜乎東坡云三日不
讀南華秋水篇則口臭文不光誠能明悟日
用自然無一切魔軍有無量眞樂珍重頌曰
河伯見秋水泛濫泊隄起及乎見海若
望洋嘆不已　井底蛙窺天　海中鱉見恥
見量然淺深　貴乎各知理　大體大機權
吉凶當反己　體道素安常　樂天任終始
　　　第四十七則
南華老仙云徹志之勃解心之謬去德之累
達道之塞貴富顯嚴名利六者勃志也容動
色理氣意六者謬心也惡欲喜怒哀樂六者
累德也去就取與知能六者塞道也此四六
者不盪胷中則正正則靜靜則明明則虛虛
則無爲而無不爲也大衆徹志解心去累達
塞各有六事皆是我等障魔悖理則天道不
通故徹之謬心則事情牽纏故解之德累則
處斷不明故去之物塞則中不虛徹故達之
皆人欲也此四六不蕩於胷中則致中正清
靜明朗虛通能如是足可以隆道厚德成性
了心此一篇南華老仙特提掇後學的切工
夫漸入佳境細細咀嚼多少意味珍重頌曰
凡情人欲衆　四六障天機　省事心無謬
忘縁志不非　情空德絶累　性著意無疑
正靜心虛徹　無爲無不爲
　　　第四十八則
南華老仙嘗言有始也者有未始有始也者
有未始有夫未始有始也者有有也者有無
也者有未始有無也者有未始有夫未始有
無也者俄而有無矣而未知有無之果有謂
乎果無謂乎此一節五言未始前解者不一
然互有得失皆未著實使人愈見迂闊有以
列仙五太解證稍通殊不知只以此身有無
乃至眞無妙有又融一未始一節抵一節果
謂奇奇妙妙眞眞純純且如此身一有自何
而來因一念而有也即知念乃身之未始念
自心生即知心乃念之未始心自性生即知
性乃心之未始有是炁即有是性即知命乃
性之未始本然慧性眞無也眞空慧命妙有
也眞無妙有融一未始乃太極未肇父母未
生一眞實象是謂玉虛妙體清淨道身無始
之始也大衆從此處顚倒究竟將去一節高
一節漸入佳境到這裏則知天地與我並生
萬物與我爲一種種是非彼我聲色有無皆
爲空華陽焰眞樂自然豈不簡妙乎聽聽頌
曰
南華五未始　從頭追到底　此念自心生
一心從性起　性依命根生　性命同一軌
妙有融眞無　玄玄玉虛體　志士明悟誠
眞樂無生矣
　　　第四十九則
南華老仙設一喻使人即物理以明心達天
機而悟道然其意宻宻深深造其微竒竒特
特言夔憐蚿蚿憐蛇蛇憐風風憐目目憐心
六事蚿即蜈蚣也始以三物引起至風目心
大體妙用造化天機朗朗明白以夔蚿足之
多少喻唾之噴大小珠霧及蛇之無足而行
又疾喻聖人動止運化屈伸相感遲疾亦應
乎天機皆自然而然次以風之蓬蓬然起於
北海入於南海反陰復陽倏忽起滅比夫有
形相之物又超一竒絶末後目與心洽不說
破大衆還會得否其或未然實菴借口張揚
諸公貴誠默契夫人之目一舉萬里天涯海
角都在眼底心之一動大地山河盡在此中
其天機舉動可謂不行而至不疾而速可不
戒愼而返觀哉如風之初起似乎勢力輕微
及乎撼山抜木從微至大我之呼吸造化工
夫亦復如是諸公直下曉了大機妙用自然
不費心力頌曰
大道無不在　物物總含容　夔蹢疾如蚿
蛇飛遲似風　天機融紫極　玄理體黄中
泯識有無有　忘情空不空　反觀心宻妙
覿面主人公
　　　第五十則
黄帝聞廣成君隱於崆峒山退捐天下築特
室席白茅靜居三月而徃問道廣成君南面
而卧黄帝順下風膝行而進再拜稽首而問
曰吾聞子達於至道敢問治身奈何長久廣
成君蹴然而起曰善哉問來吾語汝至道之
精窈窈㝠㝠至道之極昏昏默默無視無聽
抱神而靜形將自正必靜必清無勞汝形無
揺汝精惟湛然方寸無使營營心無所知汝
神將守形彼其物無窮而人皆以爲終得吾
道者入無窮之門遊無極之野大衆夫人之
本來元神不能守舍蓋由情生心擾念動精
揺之故廣成君教帝心無知擾神將自守㫖
哉黄帝大聖人尚如此席茅齋心三月膝行
跪于下風叅師問道我輩何人猶不能如是
安得入神於無窮之門遊無極之野哉　(噫)
頌曰
　心絶營營神在舍　精無揺動氣歸根
　炁神綿宻中中息　直入玄元衆妙門
　　　第五十一則
南華經云黄帝遊赤水之上登崑崙之丘而
南望還歸遺其玄珠使智索之而不得使離
珠索之而不得使喫詬索之而不得乃使罔
象罔象得之黄帝曰異哉罔象可以得之乎
大衆此一玄珠人人中具耀古輝今光天徹
地只爲物慾塵障事情雲蔽明見馳騁智識
縱横所以昧失此珠幸有欲見此珠者又即
言辭而求者或以聰明揣度而求者又以智
識思求者明求愈遠智索愈遥故黄帝以此
三人求尋而皆不得後以罔象罔象得之何
謂也使人離其語言知識忘乎聦明見解誠
意於丹丘之上淵心於罔象之中一點圓明
自然朗徹豈不簡妙哉○再審後頌曰
一顆無價珠　沉埋被泥淤　聦明智揣摸
都屬者之乎　濳心歸罔象　不覺珠光浮
一躍出清淵　圓明耀太虛
　　　第五十二則
南華經云齧缺問道於被衣被衣曰若正汝
形一汝視天和將至攝汝知一汝度神將來
舍德將爲汝美道將爲汝歸汝瞳然若新生
之犢而無求其故言未終齧缺若睡寐已忘
形被衣大悅行歌而去大衆古人一聞至道
形忘心醉復本然之至善所謂正形一視誠
全而含光不二也攝知一度無思而凝神精
一也故若新生之犢其純全而無心也心神
一混物我兩忘不知所以然而然宜乎本師
眞樂而歌眞其實知不以故自持至哉仐我
輩然業重福輕急不能如是誠能信得及誠
誠默宻便如此做將去工夫純熟時亦自然
而然頌曰
屏智黜聰明　含光妙一誠　被衣云未盡
齧缺已忘形　道契心純玉　情空性潔冰
太虛風息息　天籟寂無聲
　　　第五十三則
南華老仙云道固不小行德固不小識小識
傷德小行傷道故云正己而已矣樂全之謂
得志古之所謂得志者非軒冕之謂也謂其
無以益其樂而已矣今之所謂得志者軒冕
之謂也軒冕在身非性命也物之倘來寄也
大衆聖人以寳貴精神安和性命爲樂全故
安貧樂道不以軒冕爲榮而喪清高志節況
乎窮約趍俗小識小行而爲道德之累哉喪
己於物失性於俗何足道哉戒之愼之頌曰
世事如雲變　炎涼反掌間　利名心冷淡
道德性芝蘭　有用心流浪　無求志泰山
綽然無繫礙　大志樂閑閑
　　　第五十四則
南華仙宴息東郭子敬問曰所謂道惡乎在
眞人曰無所不在郭曰期而後可眞人指前
蟻曰在螻蟻曰何其下耶曰在稊稗曰何其
愈下耶眞人指空地曰在瓦礫曰何其愈甚
耶曰在屎溺東郭子不會拙哉吾
太上云道之在天下猶川谷之於江海又云
大道汎兮其可左右宣聖云形而上者謂之
道形而下者謂之器以此推則曉南華老仙
假目前物類發明道之本元惜乎東郭子全
無領悟夫道物物全彰頭頭具足此無所不
在也猶我之一點舉曰無際何所徃而非道
乎乃知老仙始一句以露心肝後四答乃第
二機不獲己也大衆誠能向眞人始一句以
前會得則巍然獨存綽然無礙矣諸大德會
否噫今禪家庭前柏樹堂内酒臺麻三斤脇
三拳乾屎橛佛糞堆種種公案皆從此中來
所以長者馮尊師言鳩摩羅什未生已有南
華列子朱文公云禪自道家起今衲子翻頭
換面發明豈不然哉諸公直下無疑融會了
徹則萬法中通三家一貫更何爭能好勝人
我是非且得忻樂太平作箇超塵大丈夫豈
不美歟頌曰
　萬物三寸道一元　未曾舉處已昭然
　南華的意全彰妙　東郭疑心不造玄
　濁氣昏蒙迷本性　清風渙徹見先天
　六通四達全無礙　三教收來一箇○
　　　第五十五則
南華老仙云後世學者不幸不見天地之純
古人之大體道術將爲天下裂如惠施之學
以萬物畢同畢異天地爲一體天下之辯士
相與樂之如言卵有毛鷄三足郢有天下犬
可以爲羊馬有卵丁子有尾火不熱山出口
輪不踞地目不見指不至至不絶龜長於蛇
矩不方䂓不可以爲圓鑿不圍枘飛鳥之影
不動鏃矢之疾而有不行不止之時狗非犬
黄馬驪牛三白狗黑狐駒未嘗有母一尺之
棰曰取其半萬世不竭辯士以此與惠施相
應終身無窮然惠施之談自以爲最賢飾人
之心易人之意能勝人之口不能服人之心
常欲以勝人爲名弱於德强於物駘蕩而不
得逐物而不反窮響聲形與影競走悲夫大
衆南華老仙特舉惠施之才爲一經之結意
其後世之人氣輕福薄不復天地之純聖人
之大體專尚機鋒敏捷問長答短問東答西
問有答無急無可答反使人叅教小輩利曰
之縱横捷君子木訥而難對一片勝心自尊
自大鼓誘鄙俗誑惑愚夫闊說大言自爲普
化迤迤習成滛風傷哉易曰咸其輔頰舌又
云憧憧徃來朋從爾思正謂此也諸大善人
誠能勘破此等明悟了達當含光内燭寳毓
天和毋似此徒張皇誑妄當反朴還淳止此
而已頌曰
　學道修心反朴淳　朴淳不必更思尋
　口頭三昧空摇舌　眼底百端錯用心
　墨子儉勤猶可取　惠施詭譎實難箴
　不言言妙誠通徹　淵默雷轟震大音
　　　第五十六則
純陽帝君云悟眞常不達命此是修行第一
病只修祖性不修丹萬劫陰靈難入聖紫陽
眞人云饒君了悟眞如性未免抛身却入身
爭似更能修大藥頓超無漏作眞人大衆今
之說明心見性者皆以揚眉瞬目竪指舒拳
敲喝語默應對爲了能以此學解以此識神
認作本然眞性爲眞的當自謂無疑罷叅只
這一邊事尚未著實況乎與語眞空慧命末
後大事遠之遠矣深可憐哉祖師以此二詩
警拔志士可謂痛切惜平我輩薄福力量輕
微不能前進況有守腎守臍守心守腦努力
搬運屈伸作爲種種泥形著相爲命基工夫
亦可憐哉且道如何是端的默息去默息去
頌曰
活通大象鼻孔　突出元獅眼睛　兩箇打成一片
千和萬合沖凝　恍惚綿綿宻宻　自然圓混太清
篤志若山了得　長春至樂無生
　　　第五十七則
周易繫辭孔聖謂窮理盡性以至于命又云
聖人以此洗心退蔵于宻大衆這箇宻處便
是聖人安身立命處不可以知識思求亦非
耳目視聽當至至誠誠洗得心上潔潔淨淨
明明朗朗方可得退蔵于此故聖人以窮理
爲先理窮則性盡理即心也故心虛明則性
寂朗工夫至此明寂湛然與太虛體一時是
可至于慧命眞空末後大事汝等欲知之乎
欲行之乎噫○頌曰
性無命不處　命無性無主　性命一圓融
自然隱乎此　眞火炎太虛　慧風輕鼓舞
霎時天地鎔　太極圓如許
　　　第五十八則
周濓溪與伊川云看畢嚴經一部不如看一
艮卦大衆以一艮卦能盡得畢嚴經義乎衆
默然熏禮請開發曰艮止也重艮爲艮止之
又止止于至善息乎大中聖人能事已矣故
卦辭艮其背不獲其身行其庭不見其人無
咎背與心相對不曰艮心而曰艮背者心忘
已矣心忘己自然人我兩忘聲色俱泯造先
天之妙境何世間之災咎豈不簡妙哉華嚴
經至妙之理不過如是中間廣喻四菩薩即
易四象八金剛即八卦復姤兩卦十二爻即
一年節候龍女七歲成男卦有六爻剥坤第
七變爲復震震爲長男陽龍之象故喻七歳
成男純一不雜乾陽之象故喻善財童子天
地五十五數善財五十三叅末叅大天神至
地神即大哉乾元至哉坤元也叅合也恰好
五十五數成純陽乾數故爲八十一卷皆易
中聖人之緒餘也故周夫子以看一艮卦勝
看一部華嚴經豈不然哉雖然若云大聖人
超出乾坤之表巍獨无極之眞此亦謂之緒
餘大衆能會得否○頌曰
　止之又止止無止　當於言象外叅求
　艮心艮背歸无極　忘我忘人混大冲
　大易羲皇元罔象　華嚴長者體洪濛
　一齊止止全無法　玄又玄兮空不空
　　　第五十九則
周易離卦第三爻日昊之離不鼓缶而歌則
大耋之嗟凶此一卦爻聖人發明人之遊魂
爲變生死之說離麗明也人之前明將盡後
明相隨如日之傾昊入地這一點靈明昏晦
到這裏隨時處順鼓缶樂天則明明相繼自
然而然不達死生之理到這裏手忙脚亂氣
濁心荒嗟嘆無主凶也這箇凶非處世吉凶
之凶這一凶是一念有差翻軀換殻又不知
作甚麽物類也此凶不可言嘻大衆到這裏
若之何理會衆禮請開發大衆到這般時旋
理會則遲了也要在乎只今便理會所以離
卦第五爻云畜牝牛亨人之嗜利趨名隨情
逐物恃明好察騁俊矜能何嘗反照這點靈
明聖人設一畜牝牛爲喻畜牧養也牛乃順
獸牝牛順而柔也只今反照虛中含光内燭
如牧牛相似向一切逆順聲色調和爲工夫
久久馴熟柔順安恬習俗血氣之性自然消
殞本然眞性自然清眞到這裏夢覺如晝夜
之相待死生若冬春之繼旋何凶之有禪家
牧牛之說亦倣於此雖然若大聖人形神俱
妙無生無死之玄此亦是第二機珍重珍重
頌曰
　一從拏住這頑牛　三股芒繩穿鼻頭
　略自侵禾加棒捶　星兒落草便鞭抽
　昔時未鍊頑而拗　今日調馴順且柔
　鞭索頓忘無箇事　山前卧月睡𪖙𪖙
　　　第六十則
周易繫辭云易無體神無方又云易無思也
無爲也寂然不動感而遂通乃知無體之體
易之大體不神之神易之至神至神大體乃
先天易也宣聖教人無思無爲寂然不動而
體之無思則心寂然無爲則性不動大衆只
這不動寂然時的主宰便是先天之妙無極
之眞若能直下承當精誠默貫自然萬理昭
彰一性太虛向平常隨機應用則不動而變
無爲而成不行而至不言而信靜存動照誠
已感通所以神化無方無幽不燭天地莫遷
鬼神難測先儒謂須信畫前元有易誠哉言
也噫公等只今了得一部易理都在自已千
賢萬聖俱立下風其或未然看○頌曰
　此○舒直强名一　一復還圓號太極
　不動動中闢翕機　三才萬物歸吾宻
　歸吾宻處體中中　一片太虛無眹跡
　證箇羲皇向上人　先天天表樂眞逸
　　　第六十一則
重陽祖師初至寧海范明叔之南園怡老亭
丹陽眞人與其友戰師輩會飲一見祖師來
問曰先生何方而來曰路遠三千里特來扶
醉人丹陽作詩默有此句一見符契遂邀坐
進禮問道曰五行不到處一炁未生前丹陽
眞人驚起作禮有范明叔在傍曰此十字簡
而且盡妙先生非神仙安能及此大衆祖師
一見便指示生前面目象先至妙偉哉超出
陰陽之表即五行不到處也復乎性命之先
即父母未生前也丹陽眞人一聞即悟自此
至終頓超然絶可謂眞實希有紫陽眞人云
五炁歸元一眞反本即上義也大衆誠能神
悟心通直下領會含光默默行將去豈不妙
哉其或未然審聽予頌頌曰
精神䰟𩲸意　和混一作圓　身心寂不動
恍惚體象先　非心亦非性　非佛亦非仙
粉碎大虛空　先天天外天
　　　第六十二則
玉蟾祖師云父母未生以前儘有無窮活路
只今身心不動以後復有无極眞機㫖哉原
夫未生以前純然元炁中含至寳生生之妙
圓混無方所謂無窮活路也自有生以來赤
子之心漸變本然眞性日遷識性雲障妄想
霧昏終日泛流縁業何時澄淸本源故祖師
慈憫以身心不動警拔我輩驀直反流歸源
可謂切切矣所謂身心者非妄想肉心非氣
血幻身乃本然靈慧無象法身也所以法身
寂然則眞靜矣靈妙澄然則玉虛矣致虛靜
篤復未始之大象无極之至眞體獨象先頓
超物表可不簡妙哉大衆欲知之乎行之乎
　○頌曰
　父母生前一點眞　不空空象號元神
　靈虛眞靜中中妙　恍爾自然無極春
　　　第六十三則
司命三茅仙君詩云靈臺皎潔似冰壺秪許
元神裏面居若向箇中添一物平生便是不
清虛㫖哉大衆以此推之修行人先貴此心
淸潔純素眞眞朴朴無一毫點染方可做箇
淸靜道人丹陽眞君云酒色財氣心不了得
玄得妙却如無故廉眞人云心死神方活情
忘道自存今觀我輩心不死情未忘必切要
冰灰這貪妄心嗔恨心愛慾心此三心先了
得其他名利求逐等心自然消滅此三等心
不了要脫離輪迴頓超生滅未敢相許諸公
各各精誠早了早了同游泳無何有之鄉先
天清虛妙境伏惟珍重頌曰
　止止休休貪妄息　謙謙讓讓恨嗔冰
　慾根愛念最爲害　了得自然超死生
　損神氣喪元精减　切休掩耳暗偷鈴
　莫恠實菴言醜陋　要伊耳瞎眼睛聾
　　　第六十四則
元始天尊懸一寳珠大如黍米在空玄之中
去地五丈元始登引天眞大神無鞅聖衆俱
入寳珠之中不知所在大衆此一寳珠至微
如何能包容千眞萬聖不知所在公等直下
離諸五慾超出五行向這裏勘破則璇璣玉
衡一時停輪四極朗淸萬法中融自然直超
祖劫復乎天根上無復祖唯道爲身逍遥乎
玉山上京游泳乎大羅玉淸美哉金蓮寳經
文始博大眞人示衆拈一金蓮花於中現一
寳珠放百寳光遍現十方法界又云奈諸衆
生將此金蓮寳珠自沉泥穢甘受五濁昏昧
光明若諸善根發一信心但能躍出諸塵垢
自然清淨光明洞燭十方三界咸樂如是非
我獨有以此推此一寳珠人人身中具足圓
明所以道放開彌滿六合廣大包容歛則退
蔵於宻鬼神莫測○頌曰
粟中蔵世界　即芥納須彌　一點玉虛妙
萬法緫綱維　含弘無盡蔵　潜宻絶芒微
罔象中中得　寳光極耀輝
入室三極則
　　　極則章一
純清虛白妙眞心無昧圓輝耀古仐朴實道
人當了徹安平放下樂希音予嘗謂丹臺無
昧則精炁冲融靈府生塵則心神昏散予試
問諸兄在此許時亦忖得自己血氣禀賦之
性習染俗氣之性曾變得否貪嗔愛慾心利
名情妄心才能好勝心聦明見解等心曾去
了否其或未然既要了此眞功實妙便當一
一絶跡勿留全身放下本然靈妙見前方可
收拾歸來退蔵於宻這箇宻處仙眞强名神
谷雅號玄關陰陽不到處父母未生前是我
安身立命處誠能六慾不生三心泯没向喜
怒哀樂未發寂然虛豁中中天目反觀罔象
鼻孔默息從默息至眞息自眞息至定息六
脉淵澄一眞恍惚湛兮似乎存朗然若我獨
寥寥玉虛純純全全圓明冲漠虛白自然到
這裏天地莫能遷其體日月莫能眩其明鬼
神莫窺陰陽莫測通身是曰難措一言實菴
太甚饒舌露泄天機高明誠能信得及力行
將去水到成渠自然而然噫别人著力不得
各請自理會珍重珍重
　　　極則章二
始念隨流脗合形有身性命體元成心安恬
澹性珠朗炁息冲融命寳靈性也命也固執
一邊可乎原夫先天慧命未明本性則無主
宰元始本然不修慧命則無安存若得性命
妙融必要炁神宻混若夫欲明了本然眞性
必先息心修煉未始慧命必實養炁息心在
乎意澄情反養炁在乎神定息調尹眞君云
情波也心流也性水也故命猶源也靜則體
一動則名殊以此究竟多少分明且也喜怒
哀樂愛惡慾情也因意感而有猶風生波起
思慮念意根心也因事物而生猶水動流行
寂然虛體澄湛明淸情也猶流反水澄元炁
冲和綿宻氤氲命也猶滄海元源清徹若能
情泯於心猶風定波澄心潜本性猶流歸水
止性融於命猶水澄源紫陽師祖云風定波
澄心珠光瑩碧潭淸淨性月圓暉全眞了心
達本至命還元盡美在此是以透徹重關頓
超向上明登實際得證眞空豈若肩板漢只
見一邊癡禪客幽囚鬼窟故易繫云窮理盡
性以至于命丹經所謂融了眞无自然妙有
㫖哉子大不肖輕泄天機頓忘愆罪重爲細
詳宻指高明誠心會得精進修持乃天付也
心印經云上藥三品神與炁精恍恍惚惚窈
窈㝠㝠所謂三品者乃元神元炁元精不有
不空無聲無臭恍惚窈㝠元無定體三者本
一一體三名嗟平人自有生心漸迷暗因意
情動揺而化爲五精猶水神猶木炁猶火意
猶土意土感而生情金金尅木神從木亂元
神化爲識神水尅火炁從鼻散元炁化爲血
氣土尅水精逐意慾元精化爲感合之精故
隨順境人也逆止元仙也玉蟾師祖云五行
順行法界火坑五行逆歸大地七寳紫陽祖
師云四象五行全藉土夫意土能尅水而生
金情能伏金情而制精水又云眞土制眞鉛
眞鉛制眞汞鉛汞歸土釜身心寂不動大衆
具眼具眼安靜身心調伏情意向眞陽萌處
煉元精化元炁息元炁融元神凝元神體太
虛超出五行之表巍獨三界之上種種誘喻
悉是强名予今爲諸大德豁開天外眼睛通
徹象先鼻孔會元始天尊與靈寳天尊圓混
于鬱羅蕭臺卓爾希音未始巍然象帝先天
噫玄元心印道統玄關向上眞機天仙丹寳
盡淨明矣或問水濕火燥金流土崩時若之
性命安在喝兵隨印轉將禀令行慧劔一揮
魔軍膽碎雖然太平本是將軍定不用將軍
始太平珍重珍重
　　　極則章三
清淨冲虛純眞恬澹叅萬古而混一貫百王
而極中體妙先天用明皎日此吾
太上心法也俾夫志士泯人心而明徹道心
絶物慾而完全天理虛心寂性息炁凝眞慧
命金堅道心玉瑩超入玄關造无極奧是以
列祖以心印心假言著道貴乎道德圓備性
命雙隆體妙玉虛直超最上是謂上仙眞人
捨此而他求皆是異端外道所以古之眞人
其行恬恬其息深深其寢無寐其覺無憂不
知悅生不知惡死故生而不有樂無生天死
而不忘了無死地不化而化自然而然仐之
我輩專以死生爲一大事因縁一曲偏見服
膺憂念正謂空頭煩惱故尹眞人云人之横
訐死生愈變情識止名爲妖不名爲道大衆
誠能向此明了居圜入室和混從容無可不
可噫妙眞常息元炁神無極體先天向二六
時中於聲色有無動靜語默得大自在綽然
無礙眞樂無窮多少慶快工夫誠此老夫許
多言辭都無可用非天下精一極誠者其孰
能與于此○珍重珍重



玄教大公案卷下










