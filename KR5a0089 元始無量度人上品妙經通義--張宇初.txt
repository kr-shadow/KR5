#+TITLE: 元始無量度人上品妙經通義--張宇初
#+DATE: 2016-06-11 12:26:47
#+SOURCE: github.com/kanripo/KR5a0089 master b00e4891                
　元始無量度人上品妙經通義卷之一来四
　　　　太極妙化神靈混洞赤文之圖






























太上洞玄靈寶無量度人上品妙經
　　(正一嗣教道合无爲闡祖光範眞人/領道教事四十三代天師張字初註)
　太者大也上者尊也無上之上是爲極尊
　洞玄者品秩之稱經有三洞洞眞元始主
　之洞玄靈寳主之洞神道德主之此經本
　元始所宣而道君紀録故標洞玄靈寳而
　正經止云元始無量度人上品妙經所以
　别前後序道言乃道君之言也合而命曰
　太上洞玄靈寳以由道君承元始之旨無
　量度人即一卷之目三洞之中三十六部
　此經爲首故曰上品妙者至精至微玄奥
　難極也經者徑也日用修眞共由之道也
　内而修之曰丹即先天眞一之祖炁也上
　無復祖惟道至尊洞者空洞明徹玄者湛
　寂幽微靈乃眞性長存寳乃元命流行能
　修之於身則能度人所度無窮非可限量
　也夫證上乘之道不離乎自心此心即道
　即經是以虚靈無礙而度人無量矣
道言昔於始青天中碧落空歌大浮黎土受
元始度人無量上品
　道言者太上玉晨道君之言也此前序之
　題乃道君述昔受經始末紀載成篇之因
　始青者東方九炁青天也乃神霄九天之
　一此天梵炁所凝碧霞廓落故曰碧落碧
　霞之炁凝爲瓊林瑶樹靈風鼓蕩自成空
　洞之歌是曰空歌大浮黎土即東極國名
　道君謂我昔於始青天浮黎土受元始天
　尊妙經廣度天人是爲無量上品夫土中
　宫也玄關也其數居五爲天地萬物之祖
　故百昌生乎土終乎土此吾玄關即寳珠
　也元神即元始也萬有生化無窮皆由乎
　是也始青木之象也火龍也震數三乾初
　索而生長男猶春居四序之首萬物以之
　而發生也然一初生水水生木二乃生火
　火由木生此五行循環生生無窮之理可
　謂著矣
元始天尊當説是經周迴十過以召十方始
當詣座
　元猶乾元坤元也先乎天地而天地由之
　以生是爲萬化之始萬彙之祖乃虚皇天
　尊之應號是爲諸天之尊也當是時演説
　度人經教周行十過以召十方上聖高尊
　大會黍珠之中敷揚妙藴始乃就座而説
　經夫元始即法身之祖炁也元神也所謂
　不壞眞空本來自性也當説是經即祖炁
　眞丹之體元神不昧則天命流行而不息
　周流六虚動静無端往來不已是乃周迴
　十過十過者生數五成數五十乃天地之
　成數也修丹以十月而後成功十方者乃
　一三五七九陽也二四六八十陰也此爲
　還丹之妙用而玄關之中眞陰真陽之炁
　既濟則一身百脉輻湊川流猶十方眞聖
　不召而集矣
天眞大神上聖高眞妙行眞人無鞅數衆乘
空而來飛雲丹霄緑輿瓊輪羽蓋垂蔭流精
玉光五色鬱勃洞煥太空
　凡無鞅數衆之眞仙乃五億諸天日月星
　宿天眞地衹天地水府三界十方仙眞聖
　衆不可以數度之一時皆乘空而來御空
　躡梵不行而至飛雲丹霄駕三素之雲乘
　絳霞之炁輪輿羽蓋皆眞聖一時之神化
　百態萬狀靈變莫測流精玉光五色鬱勃
　流晶三光之輝交映玉光仙眞之圓象洞
　明是以五彩交烜於太空煥明洞徹内而
　修之金母既返神室則以神攝炁以炁鍊
　神鉛汞擒制陰陽攢族是即千眞萬聖之
　來會也須臾金火交輝於神室内外朗徹
　流精炫彩五色煥爛於太空矣
七日七夜諸天日月星宿璇璣玉衡一時停
輪神風静默山海藏雲天無浮翳四炁朗清
一國地土山川林木緬平一等無復高下上
皆作碧玉無有異色
　七乃火數即七返之義也易曰七日來復
　凡數遇七必復先儒曰陽生於子陰生於
　午自午至子七而必復乾坤消息之理也
　以一日言之自午時至夜半復子時以一
　年言之自五月一陰生至十一月復子月
　以一月言之自午日凡七日復遇子日此
　天道運行之定數也諸天即三十二天也
　日月星宿璇璣玉衡者周天星辰與中斗
　七星也一時停輪者天體渾淪運轉周流
　無一刻之息至是時乃停輪息轉即復歸
　其根中行獨復也以其静而來復息不出
　入是以神風静默情慮頓消氣無上下猶
　山川之大雲霧俱藏天之浮翳亦除則四
　炁朗徹一國地土即浮黎土也山川林木
　緬平一等無復高下當説經之際神凝目
　定脉住心停性復情冥萬機俱泯則皆緬
　平一等自性如玉之瑩了無異色矣學者
　能忘形絶慮萬有皆空體性湛然一真獨
　露則一身之景象百脉皆停眞鉛現彩是
　謂土皆作碧玉矣玄師曰此乃大定神光
　湛然見玉清之境是也
衆眞侍座元始尊玄坐空浮五色獅子之
上
　元始者元神也玄坐者神室也故空浮去
　地五丈不著於物相也五色者妙化之炁
　也獅子者心知也衆眞侍座左右元始法
　身玄坐空浮五炁朝於絳宫五色朗明即
　元神居於神室冥心攝炁三界混融心知
　明妙洞朗太无則五方之色交映中黄之
　宫矣
説經一徧諸天大聖同時稱善是時一國男
女聾病耳皆開聰説經二徧盲者目明説經
三徧喑者能言説經四徧跛痾積逮皆能起
行説經五徧久病痼疾一時復形説經六徧
髮白返黑齒落更生説經七徧老者返壯少
者皆强説經八徧婦人懷姙鳥獸含胎已生
未生皆得生成説經九徧地藏發泄金玉露
形説經十徧枯骨更生皆起成人是時一國
是男是女莫不傾心皆受護度咸得長生
　金丹九轉之功以十月為胎圓神化河圖
　生成之數自一至十而生生無窮洛書變
　用除十縱横一五一十此蓋天地五行不
　易之定數也萬物萬事豈能違哉故説經
　一徧者天一生水也水孕於乾金故子居
　母腹是曰空炁金胎也天地萬物皆由是
　而生蓋水爲數之始諸天大聖同時稱善
　者諸天皆欣讚也能使一炁周流百神俱
　暢矣一國男女者猶一身陰陽之炁也其
　炁既舒聵者自聰且坎爲耳一數既周聾
　者自疏通矣説經二偏者地二生火也火
　孕於巽木故母隱子胎是曰木火同位且
　離爲目二數既周離明洞煥目無不明矣
　説經三徧者天三生木也震木孕於艮水
　且音屬金金本剋木而反寄胎金鄉是木
　絶於申而胎於酉此蓋木中藏金之象也
　金木受制則必嗚是以喑亦能言也説經
　四徧者地四生金也兊金孕於坤土故土
　能生金足本屬木而四徧乃跛痾起行金
　絶於寅而胎於卯是金嘗寄胎於木此明
　金中有木之象也説經五偏者天五生土
　也戊土孕炁於離火得天地之正流戊就
　已則二土成圭是以坎戊月精離已日光
　日月皆合璧矣人能知修鍊懲忿窒慾存
　心養性致鍊己之功而不息則太一含眞
　玄珠成象與乾坤同體長生久視爲不難
　矣尚何久病痼疾之爲患哉人之困於疾
　厄者由不知返還之妙也説經六徧者地
　六成之也天一生水坎位於北陽中而有
　眞陰是以乾金生坎水而成眞鉛鉛乃金
　之母鉛黑而金白故謂髮白反黑齒落更
　生皆返本之應也説經七徧者天七成之
　也地二生火離位於南陰中而有眞陽是
　以巽木生離火而成眞汞即七返也離汞
　爲金鉛所制則金火煅鍊乾金老陽也離
　火少陰也是乃老者返壯少者皆强矣説
　經八徧者地八成之也天三生木震位於
　東艮震合而成水汞感鉛炁而結爲砂砂
　含汞質以象懷胎皆先天眞一之炁凝合
　於規中發生萬彙晝夜循環長養聖胎非
　後天陰滓之炁所能育故曰婦人懐姙鳥
　獸含胎已生未生皆得生成也説經九徧
　者天九成之也地四生金兊位於西兊金
　合於坤土坎水隱於母胎即九還也故汞
　歸土釜而成寳乃一炁還源矣始由空炁
　金胎而生未見金質至此則金居性初還
　中宫而爲丹體中即土也土爲地是以地
　藏發泄金玉露形金母内居中宫也説經
　十徧者地十成之也天五生土土位于中
　土乃萬物生成之本天五之土陽土也地
　十之土陰土也兩土重而爲圭故還丹謂
　之刀圭也金居其中是乾金反制離火於
　坤土之中所謂五行顛倒術也人能修之
　則返老還童超凡入聖故能起死回生若
　太上之治徐甲是也故曰枯骨更生皆起
　成人是時一國是男是女莫不傾心一國
　之中男女等衆一聞經教咸受護度而證
　長生之道矣國猶身也男女即陰陽二炁
　也傾心者陰陽以類相投也陰陽之炁沖
　和則太乙歸眞生身受度死魂受鍊是謂
　長生矣
道言是時元始天尊說經一徧東方無極無
量品至眞大神無鞅之衆浮空而至說經二
徧南方無極無量品至眞大神無鞅之衆浮
空而至說經三徧西方無極無量品至眞大
神無鞅之衆浮空而至說經四徧北方無極
無量品至眞大神無鞅之衆浮空而至説經
五徧東北無極無量品至眞大神無鞅之衆
浮空而至說經六徧東南無極無量品至眞
大神無鞅之衆浮空而至説經七徧西南無
極無量品至眞大神無鞅之衆浮空而至說
經八徧西北無極無量品至眞大神無鞅之
衆浮空而至說經九徧上方無極無量品至
眞大神無鞅之衆浮空而至説經十徧下方
無極無量品至眞大神無鞅之衆浮空而至
　此道君序授經之始末也十回度人十轉
　回靈此經與序之本旨也天尊説經感召
　十方無極衆眞無鞅之衆皆浮空而至東
　方梵監須延天等震宫卯位爲無鞅之衆
　南方鬱單無量天等離宫午位爲無鞅之
　衆西方靈化梵輔天等兊宫酉位爲無鞅
　之衆北方洞元化應聲天等坎宫子位爲
　無鞅之衆東北高虚清明天等艮宫寅位
　爲無鞅之衆東南波羅尼密不驕樂天等
　巽宫巳位爲無鞅之衆西南寂然兜術天
　等坤宫申位爲無鞅之衆西北上上襌善
　無量壽天等乾宫亥位爲無鞅之衆上方
　九霄上清玉眞三十六天等爲無鞅之衆
　下方無色界色界欲界三十二天等以至
　三元九地無鞅之衆俱會始青天中浮黎
　土内聞經聽法内而修之眞鉛爲藥祖玄
　關爲丹基即元始說經也土居中宫自成
　十數中即玄關也十徧者乃天地生成之
　數十方者五行配合一三五七九天數二
　十有五陽精也二四六八十地數陰華也
　陽之生數五五行之本也陰之成數十萬
　化之根也一九四六合而爲十乃金水同
　宗二八三七合而爲十乃木火同體總之
　爲五十有五分隸五方五行顛倒則龍從
　火出虎向水生火生於木則砂中抽汞乃
　七返朱砂返本水自金生則銀内制鉛乃
　九還金液還眞易曰天地絪緼萬物媾醇
　是乃無量無極至眞大神皆至也故丹基
　法象分三百八十四爻循環火候内運五
　星二十八宿環列鼎内促三千六百之正
　炁回七十二候之要津驅六十四卦之陰
　符鼓二十四炁之陽火則三魂衛形七魄
　歸體身中萬二千神一時聽命此所謂十
　轉回靈萬炁齊仙也
十徧周竟十方無極天眞大神一時同至一
國男女傾心皈仰來者有如細雨密霧無鞅
之衆迮國一半土皆偏陷非可禁止
　説經至十徧周竟十方天眞大神一時皆
　會至男女無不皈仰是若細雨密霧之衆
　也迮國一半充滿國内之半而天尊威德
　崇重地不能載至乃偏陷而終莫能禁止
　之人身十轉之功既備乃念息神凝性還
　命復則眞鉛歸室矣一身陰陽之炁混融
　薰蒸四體有如雨霧之潤澤周流六虚上
　下無常往來不息即無鞅之衆充滿盈塞
　雖至國迮土陷不可止也
於是元始懸一寳珠大如黍米在空玄之中
去地五丈
　辛君曰元始己之元神也寳珠即心也儒
　曰太極釋曰圓覺蓋一理也道亦曰玄珠
　心珠黍珠即是物也寳者至精至眞之義
　即靈寳之謂也大如黍米以其大包宇宙
　細入毫芒所謂其大無外其小無内變化
　莫測是以在空玄之中不可以跡求也去
　地五丈者五乃土數得五行之中也猶五
　行生成之數虚中以象太極心虛則元神
　居之是爲空玄之中矣豈非空炁金胎之
　謂乎故玄師曰此乃玉清寳珠神化仙胎
　之道按蕭觀復曰元始懸珠者神與道俱
　也向來説經獅子之上者乃神凝室中從
　無求有也今此懸珠空玄之中者乃超神
　物外出有入無也是矣此皆天尊顯示妙
　化之機以明其至精至微之中而有至妙
　之道存焉
元始登引天眞大神上聖高尊妙行眞人十
方無極至眞大神無鞅數衆俱入寳珠之中
天人仰看惟見勃勃從珠口中入既入珠口
不知所在國人廓散地還平正無復欹陷
　天尊懸寳珠在空玄之中登引三元九聖
　五老九眞天眞大神無鞅之衆俱入珠中
　其天人仰看皆在空玄之中五明之内百
　億光中惟見勃勃從珠口中入即不見其
　爲空玄之境也故不知所在國人亦皆廓
　散寂然不動則地亦平正不復欹陷矣其
　非天眞上聖不能同入空玄之妙秪仰看
　而已其曰十方無極至眞大神無鞅數衆
　者俱入矣豈非天人乎蓋己之心珠朗徹
　炁合神冥歛萬歸一即無鞅之衆皆入吾
　珠口矣則六根静寂一眞獨露又何欹陷
　之不平正也哉
元始即於寳珠之内説經都竟衆眞監度以
授於我當此之時喜慶難言法事粗悉諸天
復位倏欻之間寂無遣響
　元始於寳珠之内説經既畢衆眞監侍乃
　授度於道君是時道君喜慶難言非可名
　喻無鞅之衆法事亦悉則諸天眞皆還所
　治一國之内倏然恬静寂然無遺響矣内
　而元神中居一炁混融九竅洞明金母攝
　制砂汞歸於鼎内行功至是欣悦難以言
　喻一刻之工已竟萬神還元惚恍冥寂寳
　珠之象亦無復歸於無極矣
是時天人遇值經法普得濟度全其本年無
有中傷傾土歸仰咸行善心不殺不害不嫉
不妬不婬不盗不貪不欲不憎不𡜍言無華
綺口無惡聲齊同慈愛異骨成親國安民豐
欣樂太平
　天尊説經既竟諸天復位之後一聞經法
　普得濟度皆全其天年而終無復中道夭
　傷矣且皆傾土歸仰經教頓行善心凡殺
　害嫉妬婬盗貪欲憎𡜍華綺惡聲俱已浄
　盡是乃慈愛一體異骨成親則國亦安民
　亦豐惟欣樂太平之象而已蓋人性無不
　善其不善也皆蔽於物欲溺於習氣而然
　故放僻邪侈流而忘返必至傷其天年矣
　惟務縱其殺害嫉妬婬盗貪欲之心豈知
　民吾同胞物吾同氣而以慈愛接之焉能
　致國安民豐而樂太平也哉此固修養之
　士猶所當戒既聞經法即歛心凝神以鍊
　己度人爲本久之歸根復命情冥性寂則
　可冀長生久視矣加以懲忿窒慾致虚守
　静損之又損動静語默無往不善則必能
　不殺不害不婬不盗矣又何華綺惡聲之
　戾哉至此則凡蠢動飛潜皆所慈愛初無
　親疏之間國猶身也能冲炁爲和萬物皆
　育雖參贊化育陰翊皇祚皆由乎中也是
　所以致太平於國安民豐之域矣
經始出教一國以道預有至心宗奉禮敬皆
得度世
　此言天尊之始說經也一國之人皆遵道
　而行教之由是立也心乃曠劫以來之靈
　明也雖經教未出之先此心已具是日預
　有也特沉著幻妄迷惑蔽固則舍而亡矣
　今由經法濟度之後頓悟頓釋性歸命復
　一旦遵道而行萬妄歸真矣宗奉者宗猶
　本源也若水之宗海皆歸其源也禮敬者
　敬信之篤也故皆獲度世矣茍忘本而逐
　末舍源而求流其能度世乎經爲道之徑
　心爲道之宗能依經歛心則得經之妙矣
道言元始天尊說經中所言並是諸天上帝
内名隱韻之音亦是魔王内諱百靈之隱名
也非世之常辭
　諸天上帝内名即三十二天名帝諱天帝
　玉字内音也隱韻即經中所謂諸天隱韻
　天中之音自然靈章也魔王内諱即五天
　魔王諱巴元醜伯也百靈隱名即无英白
　元桃康合延也並是天尊所宣説道君承
　教而述非世之凡俗所能知也内而求之
　如丹經所謂日魂月魄庚虎甲龍水銀朱
　砂紅鉛黑錫黄芽白雪姹女嬰兒黄婆金
　公陽火陰符玄關土釜爐鼎卦象之類雖
　異名别號之衆不過先天眞一之炁爲之
　丹祖也非因師指豈凡愚所能知也
上聖已成眞人通玄究微能悉其章誦之十
過諸天遥唱萬帝設禮河海静默山嶽藏雲
日月停景璇璣不行羣魔束形鬼精滅爽迴
尸起死白骨成人
　此言眞人修誦之功效也上聖已成如天
　帝高眞宿修妙行聖功已成不假修習也
　眞人由精心苦行鍊神養炁而後體合自
　然不滯有無永脫生滅是皆洞究玄微悟
　徹幽密故能悉盡其奥章即混洞赤文敷
　落五篇之類是也悉能詳盡則誦之十過
　諸天降臨萬帝鑒觀皆遥唱玉音設禮内
　諱靡不尊經之旨讚經之功也於是河海
　停波山嶽歛霧日月停輪星斗止曜群魔
　局跡鬼妖伏藏皆修誦之效致此大應猶
　能回尸起死白骨成人雖亡魂沉魄皆乘
　經功而更生矣十過之效在丹道則十月
　胎圓而神化矣諸天者即眞鉛内融萬神
　和暢河海山嶽即愛河慾海也茍能一眞
　獨露萬幻皆空則愛河浪止苦海波澄矣
　日月璇璣即大定神光洞照八識則外魔
　伏内魔滅矣至此則生身受度死魂受鍊
　豈無回骸起死之功哉
至學之士誦之十過則五帝侍衛三界稽首
魔精喪眼鬼妖滅爽濟度垂死絶而得生
　此言至學之士修誦之功效也至學乃篤
　至修學之士也仙師曰至學之士心堅如
　鐵石操烈於水火天地不能逾鬼神不能
　惑行人所不能行莫非力行之確也故誦
　經至十過則五炁之神侍衛聽命三界魔
　王亦稽首保舉矣此皆至學之士行積功
　立制魔則魔精懾伏不敢正視故喪眼也
　魔王既已保舉鬼妖皆束形滅爽矣以之
　濟度垂死已絶者度之復生内而求之五
　帝五臟之神也三界三尸六賊也魔精鬼
　妖七情六慾也人能遣慾澄心少思寡欲
　然後心静神清精全氣固則五臟安寧三
　尸削滅六根清浄萬念俱空内魔既息則
　外魔自除矣以我鍊己之功濟度垂死之
　疾眞炁所至雖絶者可生此皆身中十過
　丹基漸成之應也
所以爾者學士穢氣未消體未洞眞召制十
方威未制天政德可伏御地祇束縳魔靈但
却死而已不能更生
　此言常學之士修誦之功未至也天政日
　月五星在天謂之七政地祇嶽瀆山川祠
　廟社稷之神常學之士不能寡欲澄心至
　乃穢氣未除性理猶昧故體性未能洞眞
　也所以爾者謂其不能若至學之士修誦
　功效之至也若乃召制十方之神其威未
　能制動天政其德厪可伏御地衹之神攝
　伏魔靈但足以却死延年未能冀長生之
　道也蓋以神昏氣濁質穢念迷雖若護薄
　蝕禳五緯斬妖星拯旱澇誅蛟蜃降雨雪
　退潮汐之類凡干於天政者亦莫能制其
　應也地祇之神皆未能證其天品故其功
　德厪能伏御之茍學士修誦之篤一念不
　生萬緣頓息直造寳珠之境豈非洞眞也
輕誦此章身則被殃供養尊禮門户興隆世
世昌熾與善因緣萬灾不干神明護門
　此警常流下學之功罪也輕誦此章蓋經
　三天梵炁所結雲篆龍章非世常辭若茍
　且輕誦其褻慢之咎豈不被殃雖三洞經
　典必當攝心會神持誦勿怠況是經乎故
　薛幽棲曰不整形軀不按科儀行立坐卧
　聊爾誦念是為不敬若誦而不敬不若不
　誦而敬也辛君垂訓曰念經之初當攝萬
　念歸一即元始召十方也正念誦經即元
　始説經也情念識神不妄走即十方聽經
　也萬妄歸真即天人受度也此説可謂至
　矣下學之士能修持篤確供養尊禮必恭
　盡敬外則宅舍興盛内則身心安寧以至
　世世生生昌熾不息積善之至動與吉會
　災禍不侵凶惡退避必感神明之護衛矣
斯經尊妙獨步玉京度人無量爲萬道之宗
巍巍大範德難可勝(音/升)
　辛君曰大哉靈寳度人經不是文章譔得
　成諸經劫壞應須壞惟有斯文在玉京又
　曰自古及今上聖仙佛成道未有不奉度
　人經法者諸經中元始度人爲上品經也
　蓋自元始祖劫化生諸天之始其混洞赤
　文空洞靈章所以開明三景周迴十方五
　文開廓萬範開張生天地育萬物皆由是
　而爲天地根也以至能召億萬天眞無鞅
　數衆皆入一黍之内是爲萬道之宗是謂
　無量普度無窮故至尊至妙而獨爲玉京
　之上品也其巍巍之功德不可勝載矣是
　經也千眞萬聖由此而修萬法千門由此
　而出是以亘古今而不壞先天地以長存
　縱之則彌滿六虚歛之則不盈一握釋氏
　所謂盡河沙界百千妙義盡於一毫端具
　者是也此無他曠劫以前本來之眞性也
　豈不至尊妙哉故乃無量無窮其大範至
　德不可以限量勝載之茍能修之豈不獨
　歩玉京哉辛君曰經以心傳經以心悟學
　者自宜具眼究竟矣
道言凡誦是經十過諸天齊到億曾萬祖幽
魂苦爽皆即受度上昇朱宫格皆九年受化
更生得爲貴人而好學至經功滿德就皆得
神仙飛昇金闕遊宴玉京也
　此言不限人品高下誦持十過可以資其
　祖玄幽爽受度之功效也億曾萬祖謂元
　始以來捨身受身億世父母億劫種親也
　幽魂苦爽皆幽冥長夜未度魂爽也朱宫
　即南昌上宫朱陵火府也格者鍊度之格
　有三上學三年受度中智九年下學二十
　四年凡脩誦之功不限人之品量賢愚但
　能攝念持心誦詠十過經功所至則感諸
　天下臨萬神齊到己之億曾萬祖外之幽
　魂苦爽皆獲受度上昇朱宫頓乘經功而
　化生矣皆從中等之格受化更生而得爲
　貴人矣是生於貴族不至淪墜也既獲更
　生其宿禀靈悟仍假薰脩復積功德而後
　方證仙道則登神三境矣是以仍好學至
　經脩誦勤篤之至日積月累功滿德就則
　玉符保神金液鍊形久之形神俱妙則臣
　事金闕玉京矣
上學之士脩誦是經皆即受度飛昇南宫
　太上曰上士聞道勤而行之蓋上學之士
　宿植善根其脩行持誦終始弗怠故精進
　不已功德深重則生身受度保命生根不
　拘品格徑上南宫幽樓曰魂魄升仙則火
　鍊鬼質生身受度則火鍊垢穢故勤行之
　士名註仙籍皆飛神南宫然後登眞信不
　難矣
世人受誦則延壽長年後皆得作尸解之道
魂神暫滅不經地獄即得返形遊行太空
　此言常流之人受誦之功效也世之常流
　積誦之久默悟經旨則可駐景延年及身
　謝之後亦得尸解之道雖其魂神暫滅然
　善因克至亦不經地獄之苦即返形太空
　神魂亦度朱陵矣是皆以宿慶善根獲生
　人道雖能精心受誦未明修鍊之旨止可
　得考終遐筭而已天數既盡終歸生滅形
　獲尸解則神無輪轉非冥曹陰境之所能
　拘其脫形蛻跡亦可返眞性於陰炁之中
　神超空漠則遊行太空之境矣
此經微妙普度無窮一切天人莫不受慶無
量之福生死蒙惠
　前言尊妙此重讚以微妙道君示人慈懇
　之至是所以有普度無窮之功也故修持
　之篤經功所至天人莫不受慶以至祖玄
　幽爽亦皆受度其無量之福不可以限量
　視之生身既受度矣而死魂亦皆受鍊是
　乃生死俱蒙天尊之惠矣然經之微妙人
　皆具足非脩之於身證十回鍊己之功又
　豈能普度無窮也哉如能心悟經法克臻
　金液之微妙久之十轉回靈以召十方則
　先亡遠識咸蒙解脱色身亦躋神化豈不
　生死蒙惠哉
上天所寳不傳下世至士齎金寳效心盟天
而傳輕泄漏慢殃及九祖長役鬼官
　觀道君禁戒之嚴則知是經之寳祕於上
　天也蕭觀復曰三洞眞經列於金格玄都
　所秘萬劫一開在昔劫運蹇屯世途否塞
　西臺龜母請于玉京由是玉宸道君付子
　玄一眞人玄一眞人付於太極徐眞人太
　極眞人付于葛仙公傳行於世則上天之
　所寳秘不傳豈下士所能知也至士乃至
　學之士必齎金寳效心盟天而傳天之所
　寳者皆内名隱諱赤文洞章至士齎金寳
　以破其慳吝之心增其珍惜之念使視經
　猶愛重金寳也茍或輕泄漏慢豈不殃及
　祖玄而受考於鬼官也仙師曰輕謂授之
　非人泄謂行之不密漏謂守之不固慢謂
　奉之不虔四者有一身則受殃矣鬼官天
　徒爲驅雷役電官地徒擔沙負石官水徒
　漣汲溟波官是死魂受責於鬼官也
侍經五帝玉童玉女各二十四人營衛神文
保護受經者身
　此言修誦之士感上帝仙靈之衛護也少
　微曰五帝五老上帝也五帝侍經飛天下
　觀命玉童玉女合百二十人營衛經文保
　護佩誦者之身凡修眞之士多爲外魔所
　障易生退轉故中道而懈怠者衆矣
　道君既言泄慢之報戒之嚴重復付授神
　靈令其營衛神文保護受經之人所以消
　魔禦患也天尊之慈憫可謂周至矣修學
　之士可不體其訓信受奉持無致泄慢之
　咎哉
道言正月長齋誦詠是經爲上世亡魂斷地
逮役度上南宫七月長齋誦詠是經身得神
仙諸天書名黄籙白簡削死上生十月長齋
誦詠是經爲
國王帝主君臣父子安鎮國祚保天長存世
世不絶長爲人君安鎮其方民稱太平
　此言學人當於三元八節本命之日修誦
　之功用也正月上元大慶之月四始之首
　建寅爲鬼道故當誦詠以度上世亡魂斷
　地司之拘逮鬼官之役而度品南宫矣七
　月中元大慶之月建申爲人道故當誦詠
　以度己身諸天紀名上生落死名標於黄
　籙白簡之上少微曰即紀仙之籍也十月
　下元大慶之月建亥爲天門則當上爲
　國王帝主君臣父子保佑國土清平運祚
　長遠世世長爲人君四方安鎮物無疵癘
　生民皆稱太平之治矣蓋三元所統宰三
　宫九府百二十曹考校罪福皆所隸焉故
　上爲國祚次爲宗先次爲己身皆當於是
　月長齋誦經祈福開度必天人受慶生死
　蒙惠獲福无量矣
八節之日誦詠是經得爲九宫眞人本命之
日誦詠是經魂神澄正萬炁長存不經苦惱
身有光明三界侍衛五帝伺迎萬神朝禮名
書上天功滿德就飛昇上清
　八節之日四立爲四季之首二分二至爲
　陰陽之交故三界之考校罪福繫焉仙經
　曰元始天尊於是日分遣天帝天君天神
　真仙兵馬神祇教化人間開度羣品北斗
　南曹四司五帝亦復下降條録罪福含炁
　之流每至是日各有變化飛走蠕動水陸
　飛沉隨緣感應改故易新輕或更重重或
　更輕善惡回换氣象之運自然而然上學
　之士當於此日存誠祈謝因變行化入正
　去邪鍊偽成眞開度羣品生成萬彙故當
　誦持禮敬務以習吉除凶進善屏惡趨明
　棄暗勵志思眞内積真功外修實行則可
　無罪福之報矣八節與八卦九宫相表裏
　故八節誦經得爲九宫眞人本命之日即
　每歲六度降日也三魂藏於肝屬木其數
　三故曰三魂七魄藏於肺屬金其數七故
　曰七魄人身之三魂一魂居直本宿宫一
　魂居地府一魂居形内七魄常去而不散
　也遇本命之日魂神降體就尸合同循環
　歸降不絶則人生安穩灾病不生若其日
　清浄身心絶酒色衣新潔焚香習善更於
　其日眠睡少時即魂與魄合陰與陽平道
　炁内隆命根堅固若嗜酒色昏亂形體則
　魂歸時去身三歩之遠取合不能穢氣充
　身魂復再往三度昏亂不合魄者則陽衰
　陰旺魂與陰鬼交通致使夢遊衆惡躭睡
　迷亂灾病俱生人能於本命之日修齋誦
　經則有如上感應功滿德就三界待衛五
　帝司迎而候昇舉矣青元曰人作諸不善
　則魂怒而神靈去體知其同入惡道故也
　作一切善則魂喜而百神集知其同入正
　道故也修學之士可不慎歟
道言行道之日皆當香湯沐浴齋戒入室東
向叩齒三十二通上聞三十二天心拜三十
二過閉目静思身坐青黄白三色雲炁之中
内外蓊冥有青龍白虎朱雀玄武獅子白鶴
羅列左右日月照明洞煥室内頂生圓象光
暎十方如此分明
　凡誦經之日先披服盥漱浄心滌慮入室
　東向正坐持誦注心歷目微聲誦詠務令
　神魂和暢氣定息調然後叩齒令響内以
　集神外以徹天心拜三十二天閉目潜思
　身坐玄元始三炁之中内外洞煥存肝中
　青炁自目出化爲青龍居左存肺中白炁
　自鼻出化爲白虎居右存心中赤炁自口
　出化爲朱雀居前存腎中黑炁自耳出化
　爲玄武居後皆羅列左右左目合太陽右
　目合太陰日月之光朗徹室内項中圖象
　九色垂芒光暎十方之上密呪曰密者低
　聲也呪者祝也默菴曰自下文无上玄元
　起至至尊几前一段即低聲禱祝之言不
　必别誦呪其貪羅鬱羅乃後人加豈宜誦
　之且毋使太速茍貪徧數氣濁聲喧返成
　褻慢矣
无上玄元太上道君召出臣身中三五功曹
左右官使者侍香金童傳言玉女五帝直符
直日香官各三十二人出關啓所言今日吉
慶長齋清堂修行至經无量度人臣及甲乙
轉經受生願所啓上徹徑御
无上三十二天元始上帝至尊几前畢引炁
三十二過東向誦經
　无上玄元三境之總稱誦持當奏元始故
　先啓道君存於己身之首泥丸宫中身中
　三五功曹等神存自身中出森列左右前
　後每一人詣一天各三十二人並出關啓
　所言具位默奏事意當隨所禱至誠述事
　今日吉慶長齋今日者某日吉慶如不長
　齋止言持齋清堂修行至經若不明三洞
　中盟之道平時不曾修行則但言清堂誦
　經无量度人爲十方幽顯言或爲一事則
　只言爲某事誦經臣及甲乙爲己不言及
　爲人不言臣徑御无上三十二天元始上
　帝至尊几前乃三十二天帝并元始上帝
　几前引炁三十二過亦每天引一炁也東
　向者以其生炁之始也内外三炁洞明依
　法持誦
元始無量度人上品妙經通義卷之一
元始無量度人上品妙經通義卷之二來五
　　(正一嗣教道合无為闡祖光範真人/領道教事四十三代天師張宇初註)
元始無量度人上品妙經
　此正經之題也正經乃元始所説故止題
　曰元始无量度人上品妙經此乃道君標
　經首曰元始以明此經爲元始天尊所説
　无量度人總一經之本旨此經居品秩之
　首故曰上品妙經也
元始洞玄靈寳本章
　元始一炁之元萬化之始是爲虚皇天尊
　應化之號本章冠以元始二字明皆元始
　天尊之言也洞玄居三洞之一經品之名
　也靈寳乃道君之號道君名經寳以諸經
　皆由道君演説也道寳經寳師寳在天地
　之先皆由玄元始三炁化生故是經亦由
　梵清景三炁結爲雲篆天章然後天眞皇
　人按筆乃書而成經文元始居於空洞虚
　玄之中說此經是爲靈寳諸經之本居諸
　經之首故曰本章内而修之即金液大丹
　之異名也凝神爲靈聚炁爲寳則根塵洞
　徹我之元神亘古今而不壞是爲先天眞
　一之本也
上品妙首十迴度人百魔隱韻離合自然
　默菴曰此正經之小序也上品妙首經品
　之上衆妙之首十迴度人十乃五行生成
　之數萬物皆具此理度人度鬼必周迴十
　過終而復始而後十轉回靈也百魔隱韻
　少微曰魔非妖魔魔鬼之魔如五帝大魔
　南極長生度世司馬等神是也故靈寳呪
　中眞王朱陵青華皆與五天大魔並列也
　隱韻即隱名隱諱之類也離合自然以隱
　韻之音一離一合自然而然而無常跡也
　蓋先天一炁化生萬彙一本而萬殊合也
　萬殊而一本離也周回無窮循環無端不
　能窺造化之跡也丹道以十月胎圓而後
　神化與天地同途造化同機莫不以十爲
　全數人之脩鍊所難者身中六根八識三
　魂七魄三部八景之神動爲魔試汩亂心
　君其離合紛擾不能少息既知脩鍊十回
　之功則百魔受制而歸於自然矣
混洞赤文无无上眞元始祖劫化生諸天開
明三景是爲天根上无復祖惟道爲身
　少微曰自然以前是道君小序混洞以後
　是天尊本章混者混然未分洞者空而無
　質即混沌未分之先一炁胚渾於空洞之
　中也赤文者赤書眞文經曰洞陽炁赤故
　號赤書是也皆先天之炁至陽之精兆而
　成象也五老上帝云元始洞玄靈寳赤書
　生於元始之先空洞之中幽幽冥冥无祖
　无宗結炁浮空乘機應會者此也无无上
　眞一炁肇於太无之始經曰无无亦无是
　也无上之最上真中之至真所謂先天地
　生也祖祖炁也劫者天地一成一敗爲一
　劫祖劫乃天地世界初生之始未經敗壞
　也玄元始炁爲萬物之祖造化五億諸天
　皆由祖炁化生而有經曰道爲萬物母是
　也蕭觀復曰自一炁而立三境由三境而
　生九天三境之下各生三天合有三十六
　天次下四種民天次分三界二十八天次
　八梵天以至化生五億諸天皆由祖炁爲
　之本根也開明三景三境者清微禹餘大
　赤三天也三景又曰日月星三光也天地
　人三極三才三界也太上曰道生一即一
　炁也一生二即兩儀也三生萬物即三景
　也三炁合生為九炁三炁乃天地之宗萬
　物之根皆由祖劫化生而後開明天地由
　之以生是爲天根也上无復祖惟道爲身
　道以虚无爲宗不可以象求是曰强名故
　无形无名无聲无臭大包天地囊括宇宙
　其上它无所祖者道也儒曰无極釋曰眞
　空道曰太虚其理一也人之修鍊采祖炁
　於先天之初結爲金母周流六虚皆二炁
　絪緼開闔而不息久之追二炁於黄道會
　三性於元宫則二五之精妙合而凝生生
　無窮而成法身即元始之天根也
五文開廓普植神靈无文不光无文不明无
文不立无文不成无文不度无文不生是爲
大梵天中之天
　五文者五篇眞文也即五篇敷落之文生
　天立地飛潜動植蠢動含靈凡有形氣之
　物皆由之以生化故自陰陽分判以來其
　文開廓普植萬類五文在天爲五星在地
　爲五嶽在人爲五行在物爲五炁至大至
　微之物莫不囿於其中故一無是文則不
　光不明不立不成不度不生而天地萬物
　皆無所運於造化之機矣人身一小天地
　其靈於萬物也先天一炁爲之丹基五行
　布列於鼎器之中金木交並水火合姤二
　土爲圭於中顛倒陰陽既濟之後情歸性
　則汞投於鉛藥得火則砂産於銀莫非金
　母爲根流戊就已見土而成丹丹成則其
　神靈妙化不可窺測皆五行之全體也其
　光明猶日月之明其立猶天地之成立能
　度能生者即元始也是爲大梵天中之天
　結前經文之旨故曰是爲也大梵即大行
　梵炁也天中之天三十二天中之天莫非
　梵炁流行周回不息猶身之一炁循環皆
　天命流行百脉九竅無往不復即梵炁之
　周布也
鬱羅蕭臺玉山上京上極无上大羅玉清渺
渺劫仞若亡若存
　大羅天之上有玉京山以玉爲京故曰玉
　山上京鬱羅之臺又居玉京之上窮高極
　遠无上之上也是爲大羅之天玉清金闕
　居於其中其大無際包羅萬界故渺渺劫
　仞不可窮極而梵炁結空本非色象可求
　是曰若亡若存凡天地一成一壞爲一劫
　大羅之境兆於曠劫之先歷劫而不壞仞
　者不可以限量測也其渺漠恍惚與太虚
　同體无形无名非可以跡求也鬱羅蕭臺
　在身則腦際也玉山上京者泥丸也泥丸
　爲天門乃萬神之府是爲大羅之景玉清
　居其中渺渺劫仞若亡若存己之眞性渺
　漠無眹恍惚中之有物歷浩劫以長存所
　謂不壞之元神故居於三界之上矣
三華離便大有妙庭金闕玉房森羅浄泓大
行梵炁周迴十方
　幽棲曰三華玉清三元宫也上元玉華中
　元金華下元九華三元上皇道君居之乃
　玉清之離宫便殿大有即高上大有玉清
　宫天尊所御故曰妙庭三者南方之火數
　屬離即泥丸腦際也金闕玉房即黄庭絳
　宫也森羅者周天星宿也浄泓者二池之
　瑩徹即身中之坎離也大行梵炁周迴十
　方者大羅玉清之景梵炁流行周布十方
　无極之界萬彙皆沾元始一炁化生無窮
　矣丹經曰三宫混合會三性於元宫身之
　神炁精即三華也元神居於靈臺之中即
　大有妙庭也我之金樓玉室即天之金闕
　玉房也五星列宿森羅煥耀於浄泓池水
　之中即周天火候列宿衆星環繞於坎離
　水火昇降之内乾坤鼎器既濟之間則九
　還金液之道成矣先天眞一之炁晝夜循
　環周而復始皆禀坎戊月精離己日光符
　火進退交姤温養而成金胎循歷六十四
　卦既周則百脉歸元九竅洞明豈非梵炁
　周流十方俱徧皆爲浄泓之景矣
中有度人不死之神中有南極長生之君中
有度世司馬大神中有好生韓君丈人中有
南上司命司録延壽益筭度厄尊神迴骸起
死无量度人今日校録諸天臨軒
　默菴曰此言諸天齊集考校學士功過世
　人罪福仙師曰梵炁周迴於十方之域而
　十方之中有神主司度世不死之事非言
　神不死也南極長生君即南極長生大君
　主治生録也又曰即朱陵大帝度世司馬
　大神即南宫有司馬大神主司度世好生
　韓君丈人治南昌上宫監長生之籍南上
　司命司録延壽益筭度厄尊神南上有洞
　陽宫之别名又曰即南昌上宫朱陵火府
　尊神即南斗六司眞君自中有度人至南
　極諸真雖各隸一司皆能迴骸起死劫劫
　度人是以度世无量也身中之神各居絳
　宫玄關泥丸之内故曰中有所謂南極南
　昌皆心也經曰无量大神皆由我身是也
　脩真之士金液鍊形而後形神俱妙周迴
　十方皆可度世度厄迴骸起死矣今日校
　録今日者赤明劫初在大浮黎土開圖校
　録之日乃校量罪福紀録功過而諸天神
　王大聖皆臨軒而會以聽天尊宣演受度
　也
東方无極飛天神王長生大聖无量度人(總)
南方无極飛天神王長生大聖无量度人(飛)
西方无極飛天神王長生大聖无量度人(雲)
北方无極飛天神王長生大聖无量度人(无/鏡)
東北无極飛天神王長生大聖无量度人(梵)
東南无極飛天神王長生大聖无量度人(那/育)
西南无極飛天神王長生大聖无量度人(度/仙)
西北无極飛天神王長生大聖无量度人(钁/无)
上方无極飛天神王長生大聖无量度人(瑛)
下方无極飛天神王長生大聖无量度人(落)
　十方飛天大聖皆元始道炁分形化炁冰
　湖薛秀昭曰十方長生大聖即十方救苦
　天尊自開圖校録奉元始命掌十方三界
　校録功德開度无量總括生死陶鑄學人
　道藏云八方諸天皆有无極大千世界東
　方无極諸天安大堂鄉大千納善世界南
　方无極諸天宛黎城境大千棄賢世界西
　方无極諸天福堂洲大千咸行世界北方
　无極諸天鬱單野大千清浄世界東北无
　極諸天福集都大千長安世界東南无極
　諸天元福田大千用賢世界西南无極諸
　天延福鄉大千仁静世界西北无極諸天
　福德野大千延賢世界上方上清玉眞三
　十六天玄都无極世界下方黄曾三十二
　天八圓无極世界又曰五嶽五帝洞陰清
　靈北都羅酆諸宫府之衆此十方无極飛
　天神王皆主長生度世之職故曰長生大
　聖從劫至劫度人得道成眞無有限量是
　曰无量度人
十方至眞飛天神王長生度世无量大神並
乘飛雲丹輿緑輦羽蓋瓊輪驂駕朱鳳五色
玄龍建九色之節十絶靈旛前嘯九鳳齊唱
後吹八鸞同鳴獅子白鶴嘯歌邕邕
　此總前十方飛天神王无量大神皆天至
　眞也青元曰輿輩輪蓋皆陽精之炁所成
　鳳龍獅鶴乃陰精之炁所化上聖具眞常
　之道呼吸合散隨意現前陰陽之炁調和
　成歌成曲皆炁所爲並非外物也凡脩還
　丹功成陰魔亦化陽神元炁一呼萬神咸
　聽五臟神靈各隨方色自現輿輦儀衛來
　迎百骸衆神前導後從昇舉朝元與天眞
　大聖之會無異也
五老啓途羣仙翼轅億乘萬騎浮空而來傾
光迴駕監眞度生
　十方大聖道位尊隆乃感五帝前導群仙
　驂乘是以億乘萬騎浮空駕景而至矣五
　老者東方青靈始老姓關諱開字靈威仰
　南方丹靈眞老姓洞浮諱極炎字赤熛弩
　中央元靈元老姓通班諱元氏字含樞紐
　西方皓靈皇老姓上金諱昌開字耀魄寳
　北方五靈玄老姓黑節諱靈會字隱侯局
　五帝皆天眞自然之神由祖炁妙化而爲
　五行即五炁也故曰元始五老非積學而
　成眞者自受命降符各鎮一方大劫交周
　其位乃易故東方屬木主春令生萬物南
　方屬火主夏令長萬物中央屬土旺於四
　季和萬物西方屬金主秋令成萬物北方
　屬水主冬令藏萬物所謂五炁順布也五
　行乃法身之正炁火龍水虎顛倒流布於
　鼎器之中萬神攢簇於九宫則五炁朝元
　百靈衛體是猶千乘萬騎浮空而來也傾
　光者流精玉光也迴駕者飛雲丹霄也十
　方大聖朝集帝所輪轂迴旋天尊之法座
　以監領衆眞校度群品也在内則迴己之
　眞光洞照靈府則坎離既濟鉛汞相投神
　不外馳六轡俱息而後陽光下傾陰滓上
　瑩眞神化生自能監眞度生周迴十方矣
諸天丞相南昌上宫韓司主録監生大神執
籙把籍齊到帝前隨所應度嚴校諸天
　默菴曰此言諸天齊集考校學士功過世
　人罪福諸天丞相即大羅無極神公南昌
　上宫即朱陵火府在赤明和陽天也韓司
　者即可韓丈人主鍊度文籍之事監生大
　神主度魂受生之職録籍者紀學士世人
　功過罪福也各司掌隸之神齎持籙籍齊
　會天尊之前校功量福普度人天校其應
　受度者或宿名玄圖骨相合仙或脩齋奉
　戒功德積感或敬奉三寳善功徹天或供
　養師寳爲三官所稱紀名諸天者嚴校籙
　籍據功量品隨其高下應受升度矣觀復
　曰此以上正文玉晨道君序述
普造三界无極神鄉泉曲之府北都羅酆三
官九署十二河源
　三界者欲界色界無色界也无極神鄉者
　十方无極世界也泉曲之府九幽長夜之
　府也北都羅酆者下元正北有一大海穢
　氣惡腥莫測邊際中有一山上參碧落下
　入風泉皆黑鬱之氣盤結而成名曰北都
　羅酆山有大洞曰陰景天宫中有三十六
　獄太陰天君主之内有六洞六天大魔王
　各主一司其一曰紂絶陰天宫其二曰泰
　殺諒事宗天宫其三曰明晨耐犯武城天
　宫其四曰恬照罪氣天宫其五曰宗靈七
　非天宫其六曰敢司連宛屢天宫人能持
　此六洞之名常生敬畏則魔王保舉削落
　罪名生死受賴獲福無窮矣三官九署者
　天地水三官治三元考校之司上元天官
　隸玉清境設三宫九府三十六曹中元地
　官隸上清境設三宫九府四十二曹下元
　水官隸太清境設三宫九府四十二曹其
　中元下元官僚皆死而有功德之魂受度
　得任各依年限功滿進昇天府功未滿者
　還生人中九署者又曰乃九壘土皇九令
　之司十二河源者月爲太陰之精諸水之
　母東井爲天河之源衆水所會太陰一月
　一周天故十二月皆過東井沃黄華之甘
　露以濯鍊之死魂亦資此蕩形而後度品
　南宫矣人身心為南昌即朱陵府也經曰
　靈寳无量光洞照炎池煩心虚則神光洞
　照腎部之下皆爲幽陰泉曲之府即北都
　羅酆也以我眞光朗徹明燭幽暗運太陰
　之眞水於東井蕩滌幽魂而後濟以太陽
　南離之眞火以煅鍊之雖无極神鄉之魂
　爽皆普告而度矣
上解祖考億劫種親疾除罪簿落滅惡根不
得拘留逼合鬼羣
　人之祖考凡子孫不能脩善積德必殃及
　九祖皆至淪墜無有出期能知脩崇經教
　遷善布福然後上解祖考之罪障以及種
　親之遠亦皆獲度矣觀復曰每三官校録
　子孫有大功玉帝敕命即超度九玄七祖
　一身受度則九祖蒙恩故今疾除罪簿而
　惡根亦隨落滅矣惡根者惡念根性罪簿
　者冥司所録輕重罪籍蒙慈恩開度大宥
　其業則惡根盡滅名籍除落雖冥曹亦不
　得拘留逼合鬼羣凡億劫之親皆乘普度
　矣能知脩鍊之士不爲華競所撓嗜慾所
　昏體性湛然圓通明妙則三尸六賊不能
　汩亂穢濁修鍊乆之萬炁朝生門百神守
　死户不致沉滯苦趣億曾萬祖咸遂昇遷
　矣
元始符命時刻升遷北都寒池部衛形魂制
魔保舉度品南宫死魂受鍊仙化成人生身
受度劫劫長存隨劫輪轉與天齊年永度三
途五苦八難超凌三界逍遥上清
　默菴曰此言學士祖考受鍊自身受度也
　元始符命若靈寳法中之生天寳籙救苦
　九龍符命諸眞符簡皆元始天尊降敕頒
　命九霄九司敕下三界十方而行是以時
　刻即可升遷北都寒池即羅酆泉曲也部
　衛形魂者人死則形離魂散北帝承敕部
　衛亡魂不致散亂制誥魔王保舉則度品
　朱陵南宫受鍊死魂處於幽暗極陰之府
　承天尊慈光一燭眞陽内鍊則幽暗覩明
　而陰浄陽純仙化成人矣其能脩經教滌
　鍊形神則生身受度劫劫不失人身而眞
　性長存矣隨劫輪轉與天齊年者劫數終
　有敗壞凡囿於形氣者厥有輪轉惟得仙
　之士一靈妙本曠劫不壞與天地齊其長
　乆永度三途五苦八難者三途第一色慾
　門上尸道天塗界第二愛慾門中尸道人
　塗界第三貪慾門下尸道地塗界又名三
　惡善遏人學仙之路五苦者色累苦心愛
　累苦神貪累苦形華競苦精身累苦魂五
　苦三途故曰八難也人能知歸根復命之
　道攝情還性舍妄歸眞則三業六根俱已
　浄絶一眞獨露萬幻皆空運元始祖炁於
　坎離旣濟之中陶魂鑄魄斬地根而證天
　根是以死魂受鍊生身受度三界不能拘
　攝頓超無漏逍遥上清之境矣
上清之天天帝玉眞无色之境梵行
　幽棲曰上清之天其三十六天帝最尊極
　也道齊元始位列玉清故曰玉真即上清
　以下三十六天不同三十二天也有景無
　色故曰梵行梵行者道中之道天中之天
　出入無間眞空无礙也又龍蹻經云上清
　十二天九眞所居天帝玉眞天中之帝體
　涵瑩玉氣御至眞以其脩鍊純粹故曰玉
　真蓋上文言逍遥上清此特釋上清之天
　天帝居於无色之境之上精脩梵行以證
　道成眞也
東方八天
　默菴曰此三十二天之序引俗本於此添
　元始靈書上篇道君撰九字不可從自黄
　曾天至七曜天元始積九陽梵炁以成六
　天爲欲界二天爲色界天欲界有六天即
　下界也此天之人有形有欲觸物染著六
　欲根浄即登色界
太皇黄曾天帝鬱繿玉明
　正音開玄攝明天帝内諱鬱艦帝魔隱音
　玉明
太明玉完天帝須阿那田
　正音保玄道靈天王内文須阿隱音那田
清明何童天帝元育齊京
　正音明生九眞天王隱諱元育眞人内文
　齊京
玄胎平育天帝劉度内鮮
　正音飄翰默然天帝隱名劉度内鮮
元明文舉天帝醜法輪
　正音開生舒天帝内文醜異號法輪
上明七曜摩夷天帝恬懀延
　正音延虚明天帝内音恬懀隱號延
虛无越衡天帝正定光
　正音鏡無翹天帝内文正定光
太極濛翳天帝曲育九昌
　正音阿難浄明天王隱號曲育總文九昌
南方八天
　元始積三陽梵炁以成八天屬色界四天
　爲麄塵四天爲細塵
赤明和陽天帝理禁上眞
　正音治安保仙天王隱號理禁上眞
玄明恭華天帝空謡醜音
　正音飛音洞靈天帝内文空謡醜音
曜明宗飄天帝重光明
　正音翹眞英天帝總號重光明
竺落皇笳天帝摩夷妙辯
　正音難玄明天帝隱諱摩夷内音妙辯
虛明堂耀天帝阿𨚧婁生
　正音彌綸玄明天帝隱音阿𨚧梵號婁生
觀明端靖天帝鬱密羅千
　正音朗觀耀明天帝隱文鬱密内號羅千
玄明恭慶天帝龍羅菩提
　正音威清道玄飛天内音龍羅帝君隱號
　菩提
太煥極瑶天帝宛黎无延
　正音洞真永觀天王内文宛黎无延
西方八天
　自越衡天至曇誓天元始積七陽梵炁以
　成二天爲色界六細塵六輕塵色界有十
　八天即中界也此天之人有形無欲而有
　六色十八塵六塵俱浄升入无色界
元載孔昇天帝開眞定光
　正音開光竟眞帝君内音開隱諱眞定光
太安皇崖天帝婆婁阿貪
　正音暉莫阿魂天君隱音婆婁帝魔内諱
　阿貪
顯定極風天帝招眞童
　正音回翹威天君祕號招眞童
始皇孝芒天帝薩羅婁王
　正音君華大權玉眞隱文薩羅婁王
太皇翁重浮容天帝閔巴狂
　正音惠威光帝君内文閔巴狂
无思江由天帝明梵光
　正音朗明法元帝君内號明梵光
上揲阮樂天帝勃勃監
　止音鬱元眞星天帝内文勃勃内號監
无極曇誓天帝飄弩穹隆
　正音飛天虛英天魔内文飄弩天君隱諱
　穹隆
北方八天
　自皓庭天至秀樂天元始積五陽梵炁以
　成四天爲无色界四天爲種民即上界也
　至眞無情人民化生色欲俱空脩至此天
皓庭霄度天帝慧覺昏
　正音元清明帝君内音慧覺昏
淵通元洞天帝梵行觀生
　正音法權道光天君内音梵行隱諱觀生
太文翰寵妙成天帝那育醜音
　正音靈熏惠光帝魔内文那育醜音
太素秀樂禁上天帝龍羅覺長
　正音陽威耀清天帝内文龍羅覺長
太虚无上常融天帝總監鬼神
　正音攝靈眞天帝攝魔内音總監鬼神
太釋玉隆騰勝天帝眇眇行元
　正音空微道明帝君隱號眇眇行元
龍變梵度天帝運上玄玄
　正音掬靈妙光天王内文運上玉眞總音
　玄玄
太極平育賈奕天帝大擇法門
　正音永玄久生天王總文大擇法門
　已上正文皆元始天尊所説觀復曰此諸
　天玉諱玉音皆以赤晶之玉碧字刻之祕
　於上清天中自皇曾天至禁上天是爲三
　界即欲界色界无色界欲界六天自皇曾
　天至七曜天此天之人有形有欲觸物染
　著初上二天以身爲欲其二天接手爲欲
　其五天以口説爲欲其六天以眼視爲欲
　以有色欲交接陰陽故名欲界因其欲樂
　易至衰敗壽命終盡復淪諸趣能知脩習
　六欲根浄則登色界即中界也色界十八
　天自越衡天至曇誓天此天之人有六色
　十八塵曰六麄塵六細塵六輕塵一塵浄
　升一天十八塵浄升无色界即上界也无
　色界四天自皓庭天至秀樂天也太乙眞
　科曰无色界中至眞無情不交陰陽人之
　化生但噉眞炁无復形質脩至第一天惟
　存心識以入炁觀若心識除次第而升若
　結習俱忘不著有無洞入自然升種民天
　如大劫交水火不到惟風浩蕩孝芒天至
　靈度六天爲風所壞元洞天至秀樂天元
　炁散而復合更無劫數穢常融天至平育
　天爲四種民天洞入眞道故本際經云結
　習巳盡超種民天位太乙眞科曰上升四
　天洞入道境隨炁升降灾所不及薛幽樓
　曰四方之天三十二者四梵天也天帝高
　眞形相宛然雖有眞相猶如虛空出入無
　間矣蓋四方各八天皆積梵炁而成各天
　帝尊內名隠諱亦皆梵炁結空而有象天
　尊宣說以度世此所以設經教之無窮而
　生死受賴矣
三十二天三十二帝諸天隠諱諸天隠名天
中空洞自然靈章諸天隠韻天中之音天中
之尊天中之神天中大魔天中之靈九和十
合變化上清无量之奥深不可詳敷落神眞
普度天人
　默菴曰此言天帝名諱乃天中空洞之炁
　自然結成之妙也三十二天中則有三十
　二帝諸天之隠諱隠名隠韻皆梵炁結空
　而成即生神章所謂混合空洞炁也故曰
　自然靈章天中之音即隱韻之遺響也天
　中之尊即三十二帝也天中之神靈則皆
　梵炁之功用神妙莫測也大魔則五天魔
　王也九和十合者九者陽數之成十者陰
　數之終此陰陽之功用也以其全陰陽之
　妙用是以變化無窮而徑達上清之境矣
　上清者輕清之炁屬乎天象乾爲六陽之
　極九和也坤爲六陰之極十合也大丹火
　符之妙盡於是矣无量之奥深不可詳此
　皆隱諱隱韻之不可得而盡述也敷落神
　眞者即五篇敷落之義也神眞者所謂天
　中之神也靈章奥範敷闡廓落於空洞之
　中是以普度天人生死蒙惠矣或以此爲
　玉晨道君序述元始所説此皆正經之要
　目豈乃中斷而復續也
今日欣慶受度歷關諸天請滅三惡斬絶地
根飛度五户名列太玄魔王監舉無拘天門
　今日者謂元始以經付道君之日也道君
　乃欣慶受度歷關諸天天尊於說經之日
　諸天齊臨是乃關告諸天使爲愛度天人
　滅三惡斬地根度五户而後名列太玄矣
　三惡者即三塗也地根者即地獄中之根
　性也五户者即五苦也天人受度經法之
　後三惡五户皆已削滅則地獄之根性亦
　皆斬絶矣是以名列於玄都玉京之上三
　界大魔王皆爲保舉上升天門無復有拘
　制矣人能知脩經教内明十回大丹之道
　三業六根俱已清浄則苦輪罪蔕皆一空
　寂金母既萌聖胎圓就眞炁流行於諸天
　之内陽神脱體三界混融雖大勳魔王亦
　皆舉手讚奉上升天門無有拘束又何地
　根之未絶也此非積功累行之至則不能
　至動爲外魔所障地根且不能絶況能超
　入天門也哉學者可不慎歟
東斗主筭西斗記名北斗落死南斗上生中
斗大魁總監衆靈
　東斗五星西斗四星北斗七星南斗六星
　中斗三星或以東南西北七宿爲四方之
　斗以北斗爲中斗蓋天官書曰斗爲帝車
　運於中央臨制四方以察妖祥又眞一口
　訣云斗中自有五斗陽明爲東斗陰精爲
　西斗丹元爲南斗北極爲北斗天關爲中
　斗法中謂天以斗爲心故曰天罡所指晝
　夜常輪中斗大魁即魁星也則北斗謂之
　天樞宜居中也爲萬靈之主宰是以總監
　衆靈也人以心爲斗心之七竅象斗數也
　心居一身之中爲五官之主宰神明之宅
　舍也天人學士受度之後則四斗爲之註
　筭記名落死上生中斗則總統於中萬靈
　護體脩丹之士周天火符皆由天罡内運
　循歷二十八宿七十二候陽火陰符既濟
　而後丹成道備矣
青帝護魂白帝侍魄赤帝養氣黑帝通血黄
帝中主萬神無越
　默菴曰此言對待之體其應河圖蓋三五
　之妙生成之體也五帝在天爲五行在地
　爲五嶽在人為五臟之神青帝姓常諱精
　明護魂治肝白帝姓混諱蓐收侍魄治肺
　赤帝姓炎諱洞丹養氣治心黑帝姓玄諱
　明萌通血治腎黄帝姓麻諱忠慎中主黄
　宫制御萬神大洞五帝籙云五帝與天地
　同存陰陽始判化生五行靈寳法中紅杏
　磨針襪臘墨黑靈寳爲五帝也肝護魂拘
　三魂也肺侍魄制七魄也心主養氣腎主
　藏精水火相資則二炁交姤得度之士則
　受鍊更生五帝降氣化生五臟以成五行
　而後度品南宫即五臟結胎嬰也脩丹之
　士得攢簇五行顛倒之術一炁周流於中
　黄之宫萬神混合於九竅之内五帝降神
　而鍊金液降炁以結胎嬰久之五炁朝元
　擒鉛制汞歸于眞土而丹成仙師曰精神
　魂魄意化作紫金霜是也
青天魔王巴元醜伯赤天魔王負天擔石白
天魔王反山六目黑天魔王監醜朗馥黄天
魔王横天擔力五帝大魔萬神之宗飛行鼓
從總領鬼兵麾幢鼓節遊觀太空自號赫奕
諸天齊功上天度人嚴攝北酆神公受命普
掃不祥八威吐毒猛馬四張天丁前驅大帥
仗旛擲火萬里流鈴八衝敢有干試拒遏上
眞金鉞前戮巨天後刑屠割鬼爽風火無停
千千截首萬萬剪形魔無干犯鬼無妖精三
官北酆明檢鬼營不得容隱金馬驛程普吿
無窮萬神咸聽三界五帝列言上清
　默菴曰此言流行之用其應洛書九一之
　數五天魔王上四言位號中二言諱下二
　言字又青天魔王姓斌諱齒成赤天魔王
　姓佛名由肅白天魔王姓赤名張市黑天
　魔王姓徐名直事黄天魔王姓天門名波
　狂皆主人貪欲耗摇神氣障敗道緣故曰
　魔王五帝大魔即五天之下魔王也居萬
　神之首是曰宗也即人身五官也玉清隱
　書云五帝魔王領官屬與天同生常惱亂
　學道之士不欲成功又自矜於諸天上帝
　齊其聖功後因龍漢開圖乃服元始之化
　故歩虚頌曰魔王敬受事故能朝諸天此
　言魔王作歌以敗亂學者自服元始之化
　而後專職魔試而已飛行鼓從總領鬼兵
　言其飛行三界鼓率部領鬼兵侍從也麾
　幢鼓節自號赫奕言其麾揚旛幢鼓舞旌
　節遊觀乎太空之上自號赫奕之功與諸
　天齊也上天度人嚴攝北酆者即北都羅
　酆也上天開度人之功先嚴戒北酆鬼官
　不得遏筭絶命承天尊開度順化而行敕
　攝鬼帝普告冥關宣約示禁則無輒肆害
　於末學矣神公受命普掃不祥者幽棲曰
　神公者大羅无極神公也神公受敕命五
　帝大魔掃除不祥護衛學者大魔承命以
　八威神龍吐毒而收邪猛馬駕車而四布
　天丁秉命前驅大帥仗幡後從火鈴大將
　擲火萬里火燄八衝敢有干試拒遏上眞
　者敢有拒遏上帝之敕命者也前則金鉞
　行戮後則巨天之斧施刑屠割鬼精妖爽
　之干試如風火之疾不暫停也神威所至
　千千截首萬萬剪形皆不留蹤矣以至魔
　試無所干犯鬼魂滅其妖精學者至是則
　功圓道備内外一如三官北酆明檢鬼營
　不得容隱金馬驛程三官九府北都羅酆
　皆考校世人幽明罪福善惡之司明檢鬼
　營罪録黑籍應有學士宿業重殃先亡祖
　禰未蒙原宥者不得容隱停滯咸與蠲除
　驛馬呈上而逍遥上清矣普告無窮萬神
　咸聽徧告十方三界咸使知聞悉遵
　天尊命令三界五帝諸天大魔列言保舉
　馳奏上清矣默菴曰此言受度之人天門
　不得拘阻魔鬼不得干試是也


元始無量度人上品妙經通義卷之二









元始無量度人上品妙經通義卷之三来六
　　　(正一嗣教道合无爲闡祖光範真人/領道教事四十三代天師張宇初註)
元洞玉曆龍漢延康眇眇億劫混沌之中
　少微曰此論劫運成壞故有龍漢延康之
　㫖龜山玄籙云元洞上皇炁也天尊結元
　洞之炁爲玉曆之書以龍漢劫爲初劫開
　圖曰赤明劫終曰延康劫循環無窮終而
　復始劫終之後三界空壞萬物精爽長在
　太空故曰延康爲壞劫之稱赤明為開圖
　之始九品經曰昔混元溟涬諸天未分元
　始肇形五劫初化乃命梵元祖晨道君肇
　録天元運乘五劫故元洞者以成祖炁玉
　曆者以紀天元自一炁化分三因成九若
　龍若蜒蟠曲九道漠漠無極總九陽祖炁
　之元太上乃運梵合炁開始青天元祖炁
　故東方得九炁以分天境劫號龍漢南方
　得三炁以分天境劫號赤明中央得十二
　炁以分天境劫號上皇西方得七炁以分
　天境劫號延康北方得五炁以分天境劫
　號開皇五劫既周昊天成象一炁混道八
　景流光八帝示形九霄分化結元洞五陽
　之炁爲玉曆乃命天眞皇人以玉曆紀元
　洞之初劫運流復之本天眞天民學仙功
　績升退之道夫元洞者元始大洞之祖炁
　也由祖炁結而成玉曆天眞皇人按筆以
　紀劫運之數始於龍漢終於延康歷劫之
　乆成壞非一聚散不常散而復聚仍歸于
　混沌之中不知其幾千萬億眇眇而不可
　窮也
上无復色下无復淵風澤洞虛金剛乘天天
上天下无幽无冥无形无影无極无窮溟涬
大梵寥廓无光
　默菴曰此引龍漢祖劫之事以啓赤明第
　二劫開圖之㫖也龍漢之劫旣壞天地上
　下皆非色象可見也嚴東曰每劫運終三
　光晦冥天地混沌上有何色下有何淵是
　矣薛幽棲曰風澤者道之炁金剛者精之
　炁道炁至柔則洞洽於虚精炁至剛則運
　乘於天蕭觀復曰風者有炁無形澤者有
　形無質乃虚无自然之理所謂道之炁是
　矣金者亘古今不變剛者堅貞不壞是純
　眞至妙之精所謂精之炁是矣幽冥者陰
　境也窮極者邊際也溟涬者天地未分之
　初也劫運既終天地雖大皆形氣所有亦
　隨劫遷革是以上下不可以色淵求矣惟
　風澤之炁空洞虛无金剛不壞天地之炁
　乘之以運行猶天行健也乾剛内運陰翳
　漸除是以天上天下混沌一炁亦無幽冥
　亦無形影運行不息亦無窮極矣溟溟涬
　涬若天地未分之先胚腪磅礴皆大梵之
　炁周流寥廓者八極之表不可名狀故曰
　无光其光内藴而未明也脩鍊之士視身
　如漚泡終有生滅採先天眞一之炁於父
　母未生之前猶天地溟涬初判再禀乾金
　至剛之炁以成金胎是爲一靈妙有歷劫
　長存雖劫運變遷三界消壞萬有俱空而
　此性居洞虚之妙獨立而不改周行而不
　殆是也則其自彊不息宜無有窮極矣大
　梵之炁内結而爲丹基寥廓無際含光不
　曜乃陰陽之初判陰盡而後陽純矣
赤明開圖運度自然元始安鎮敷落五篇赤
書玉字八威龍文保制劫運使天長存
　默菴曰外四篇前四天是也中一篇後四
　天是也赤明者劫名也青元曰至赤明之
　初大運啓圖玉曆定紀天地再開於是天
　地日月星辰山川物象一時分判晝夜寒
　暑四時推遷罔有差忒故曰運度自然元
　始安鎮者祖炁復肇安天鎮地五篇者元
　始出梵炁結形成雲篆天章載妙元神眞
　道五者故曰五篇赤書玉字者默菴曰外
　篇鎮外赤書者陽施朱象日中篇鎮中玉
　字者陰施白象月又混洞赤文也開圖之
　後赤文乃復宣布刻玉爲書以安鎮也八
　威龍文者默菴曰外四天内四天共八方
　皆龍文又八龍之籙能禦伏妖異䇿役鬼
　神是以其功用可保制劫運之變更而與
　天齊永矣人之有身性命之道一焉然命
　有終盡而性無淪壞是以脩持定慧者深
　究死生之說幽明之故以至能盡性致命
　而後性根不滅命蒂長存直證七返九還
　之妙縱經億劫其苦輪既滅是爲長生久
　視後天而終矣
梵炁彌羅萬範開張元綱流演三十二天輪
轉無色周迴十方旋斗歷箕回度五常
　默菴曰此言第二劫赤文再立天地之功
　用也赤文再立天地復位萬物復育元始
　祖劫之梵炁彌滿包羅諸天之上含生品
　彙由是一炁化生開張顯露而後萬物始
　備梵炁流布發而成文是爲典謨訓誥經
　藏文録垂範無窮雖百千萬條之廣皆梵
　炁之發育也由萬範一張綱紀遂立元綱
　者若綱之有綱也範謨旣張綱紀流演而
　不息是以徧周三十二天輪轉至於无色
　之界周迴一帀十方皆至終而復始元一
　息之間斷无不周徧矣旋斗歷箕者斗中
　斗也即心也箕屬東方艮寅之位每歲立
　春則杓昏建於寅初與天左旋歷始於箕
　居其中而順建十二辰五常者五星也不
　曰五行五星而曰五常斗運於中五行各
　盡其功用乃天地之常道也一歲十二辰
　周而復始旋歷斗箕之始日月五星逆行
　周回三百六十五度斗柄指地先天之眞
　炁亦隨斗柄内運從九地發生萬物矣人
　身一日之間有一年之節炁循歷二十八
　宿二十四炁七十二候六十四卦以成周
　天之火候也以人身而測天度陽生於子
　至寅爲三陽象泰由下田而上也漸歷斗
　箕而周流六虚皆己眞一之炁周回十方
　循度五行之常道也以心中虚運行不息
　無不輪轉而至矣所謂動静無端陰陽無
　始者是也
三十五分總炁上元八景冥合炁入玄玄玄
中太皇上帝高眞汎景太霞嘯詠洞章
　默菴曰元者首之上八景即八節也四時
　四方各有八景所以合成八八六十四卦
　觀復曰三十五分陰陽五行二十八宿也
　考之都分尺部亦曰測日月五星之行分
　二十八宿之度故曰三十五分以日月合
　璧五星連珠攢簇二十八宿是曰總炁分
　之則爲三十五總之則一炁也上元者曆
　法以上古十一月朔夜半冬至日月五星
　會於子謂之上元八景者即生神中三部
　八景也玄中太皇者玄元始三炁中之三
　寳君是爲上帝高眞太霞之景梵清景三
　炁之上洞章即下文金眞朗郁嘯詠而歌
　也脩之於内日月合璧則水火旣濟五炁
　朝元則鉛汞擒制乃奪天地之造化攢簇
　爐鼎之中循歷二十八宿行周天之火候
　採藥於冬至之首奪一年之節炁於一陽
　初動之始是爲總炁上元故曰元者首之
　上也一炁上升於泥丸則八節之氣候皆
　冥合矣是以直入玄玄之中恍惚杳冥中
　之有精也而我元神祖炁會於太淵之頂
　即上帝高眞之汎景於三炁之上矣若太
　霞流彩空洞成音而嘯詠欣悦有自然之
　感也
金眞朗郁流響雲營玉音攝炁靈風聚煙紫
虚鬱秀輔翼萬仙千和萬合自然成眞
　默菴曰自此句以下至各有生門乃高眞
　之洞章也金眞者金精也乃天地之靈根
　陰陽之祖炁先天眞一之精至陽之炁玉
　音者龍吟虎嘯之聲也紫虚者中黄之宫
　也金母既歸神室丹基已兆金胎已萌眞
　神明耀晃如金精之朗徹龍虎二弦之炁
　出火生水之時玉音流響靈風内鼓則炁
　歸神室養成鄞鄂中黄土釜之中紫光紅
　彩攝炁聚煙而後秀結成眞鬱勃内外萬
　炁歸眞若水朝宗若車輻凑神暢炁和千
　神和爲一神萬炁合爲一炁莫非自然之
　理内合成眞此皆還丹至妙至神之機非
　假有爲而成也經曰迴風混合百日功成
　契曰經營養鄞鄂凝神以成軀是也
眞中有神長生大君无英公子白元尊神太
乙司命桃康合延執符把籙保命生根
　眞中有神者即元神爲性之本以其曩劫
　不壞是曰長生大君恍惚中之有物杳冥
　中之有精其精甚眞其中有信是也无英
　肝神白元肺神太乙乃百神之主司命心
　神桃康合延二腎之神古愚曰總舉四神
　而言者謂金木不間隔水火不相尅也五
　神不言脾神謂非中意不能和合四象則
　神在其中矣是以太乙居中以象五行全
　籍於土丹道中則坎納戊土離納己土是
　曰坎戊月精離己日光水火之交姤鉛汞
　之投合金木之合并皆中意媒合之也脩
　鍊之工至妙至神之機不越乎五行順逆
　之理而已人能舍日用之順境以究顛倒
　之妙四象和合五行攢簇則命蒂愈固性
　根長生矣是爲至眞中之有至神也觀復
　曰眞神保其性命靈炁護其生根是也符
　籙者以有象言之則元始符命也内求無
　象皆己之眞炁也能執持不怠則可保固
　元命而死魂受度復生根矣
上遊上清出入華房八冥之内細微之中下
鎮人身泥丸絳宫中理五炁混合百神十轉
回靈萬炁齊仙
　默菴曰此言學士脩鍊成眞之由上清者
　泥丸宫也華房者三境華房也八冥者八
　極也泥丸者腦頂也絳宫者心也五炁者
　五行也百神者身中之神也此蓋脩鍊成
　眞之驗眞中之神靈妙已具是以升降周
　流而不息上則遊於天門上清華房之間
　周行八極之内雖細微毫芒亦無不至下
　則鎮人身復還本身之中自泥丸下絳宫
　而歸中宫玄關也中者一身之中也曰執
　中守中規中環中一中黄中皆一理也茍
　眞息内定中虚外明而炁自調理矣五炁
　者精神魂魄意也調息至於無息則心浄
　神凝五炁内理百神内合周而復始流行
　不息周回至於十轉眞中之神靈妙莫測
　身中之萬炁皆齊入仙道矣此乃内丹十
　月功圓道備之應也所謂追二炁於黄道
　會三性於元宫攝情還性歸根復命之妙
　盡於十轉之功矣
仙道貴生无量度人上開八門飛天法輪罪
福禁戒宿命因緣普受開度死魂生身身得
受生上聞諸天諸天之上各有生門
　默菴曰此言世人罪福報應而終可普受
　開度之恩也仙道長生之謂也故太上惟
　好生初無限量之拘是以普度無窮八門
　者八方法輪之門人世罪福善惡皆由心
　造是有天堂地獄之分人之溺於貪嗔之
　蔽不知禁戒或宿世今生結習纏染而成
　故有輪轉之報今蒙天尊大慈普受開度
　上開八方之門轉動法輪使靈光慧燭如
　飛天之疾下徹幽扄則死魂受度而生身
　矣旣得受生必假元始符命徧告諸天然
　後諸天隨其善功禀賦受生生身則有仙
　階高下之品死魂則隨果受生之門而各
　受開度之恩也生門即生神所謂生門死
　户也諸天之上各有所隸焉
中有空洞謡歌之章魔王靈篇辭參高眞
　默菴曰此魔王歌章之序引元始褒取其
　篇以其參合高眞洞章之辭空洞者即前
　所謂天中空洞也謡歌者魔王歌章也此
　三界魔王歌章之序引元始以其辭語與
　洞章叅合故取以叅之高眞之中是曰靈
　篇經法云洞章者乃龜山丹黄飛玄紫文
　非魔王所作也太上布此三章於世今人
　開悟超出三界昔天尊降魔魔王悉皆稽
　首受事敕魔王統治三界各歌謡章變化
　飛空警戒天人屏絶欲鬼令人聞此飛空
　之音轉色欲苦歸清浄門上文曰諸天之
　上各有生門繼之曰中有空洞謡歌之章
　則諸天之中自有空洞之章也其魔王所
　作飛空歌音義在敬戒理契天眞是足以
　叅於高眞也
第一欲界飛空之音
　默菴曰欲界者天人之際在人身即心腎
　界也超鬼道則爲人入仙道則飛空古愚
　曰魔王諱郁默道經云凡人口業浄有十
　善功以上生欲界六天靈寳經法云自黄
　曾至摩夷爲欲界六欲俱浄則升色界
人道眇眇仙道莽莽鬼道樂兮當人生門天
道貴生鬼道貴終仙道常自吉鬼道常自凶
高上清靈爽悲歌朗太空惟願仙道成不欲
人道窮北都泉曲府中有萬鬼羣但欲遏人
筭斷絶人命門阿人歌洞章以攝北羅酆束
送妖魔精斬馘六鬼鋒諸天炁蕩蕩我道日
興隆
　默菴曰此言吾身之北都泉曲府即北都
　羅酆也萬鬼羣即妖魔精六鬼鋒也我能
　攝伏之束送之斬馘之則天炁日長於我
　而仙道日成於我矣眇眇者輕眇也莽莽
　者高遠也生門者生死關也靈爽者鬼趣
　也泉曲府身中之北陰也命門即命蔕也
　人道眇邈微而難盡仙道高遠幽而難明
　是以人自有形即貪著染縛目之於色耳
　之於聲鼻之於臭口之於味皆三毒六欲
　之根是有三途五苦之報也以人不能修
　仙道故鬼道快樂當人生死之門務欲人
　之死絶也故天道好生而鬼則貴終矣然
　則趨于仙道者務欲崇德積善其自召者
　靡不吉淪於鬼道者務欲賊德害善其自
　求者靡不凶矣高上清靈爽魔王言其所
　居之高廣非靈爽所能侵也朗然悲歌飛
　遊太空蓋憫人之去仙道遠也惟願學者
　仙道之成不欲人道之窮極也北都泉曲
　府即北都羅酆也冥關岱嶽所治職掌罪
　罰校録愆過三界四司嶽瀆隍社凡遇三
　元八節五臘三會考校功過毫髮無私若
　能持善脩福則延壽長年爲惡致禍則滅
　筭除年録送酆都泉曲矣其羅酆之府有
　萬鬼羣本欲遏絶人之壽筭以斷人之命
　根不欲仙道之成也北都羅酆在人身即
　愛河慾海也不能窒慾養心則妄念紛飛
　皆爲妖魔精矣阿人歌詠空洞之章以攝
　制羅酆之鬼趣束送之斬馘之使妖魔六
　鬼之鋒刃頓爾泯息内功外行旣積萬善
　日備則諸天之正炁蕩蕩我道由此而興
　隆矣
第二色界魔王之章
　默菴曰色界者中天之天在人即心目界
　也無染著則能變化飛昇矣少微曰魔王
　諱摩羅道經云身業浄有三百善功生色
　界自越行天至曇誓天共一十八天爲色
　界此天之人有形無欲分麄細輕一十八
　塵塵染俱浄升无色界
落落高張明炁四騫梵行諸天周回十方无
量大神皆由我身我有洞章萬徧成仙仙道
貴度鬼道相連天地眇莽穢氣氛氛三界樂
兮過之長存身度我界體入自然此時樂兮
薄由我恩龍漢蕩蕩何能别眞我界難度故
作洞文變化飛空以試爾身成敗懈退度者
幾人笑爾不度故爲歌音
　落落者天體之廓落也明炁者梵炁明潔
　四方周布流行於諸天十方周帀俱徧矣
　无量大神魔王言其變化无量皆其身中
　之神也洞章即前所謂乃龜山丹黄飛玄
　紫文具載靈寳法中非魔王歌也萬徧者
　必眞積力乆然後力到功圓而成仙矣非
　惟誦之多也仙道所貴者長生度世也鬼
　道所牽連者人不能自脩身殁炁散魂神
　被考累貽祖玄矣天地之廣大眇莽難窮
　而穢濁之氣紛紜交結於其中三界之内
　惟過度者可以長存而獲至樂我界乃魔
　王自謂也能過度此界則體合自然結習
　俱忘升入无形矣至此則六根俱浄八識
　俱空湛然一眞其樂無際雖由功滿德就
　而然亦自魔王保舉而仙故曰薄由我恩
　也龍漢者元始初劫之名蕩蕩廣漢無際
　也當祖劫之初大朴未散渾然本性之眞
　豈有精粗純雜之别自人欲既萌情識交
　蔽則本然之性遂有區别業識流轉無已
　至乃我界難度矣是作此洞文以訓勵之
　欲人證道成眞以度此界也洞文即歌章
　也變化飛空魔王言其神化無方以試學
　道之心或試以所欲或試以所畏或試以
　所不欲不畏日久月深心如鐵石終無退
　怠則道功成矣然而成敗懈退不爲魔所
　沮棄而竟度三界者復幾人哉或中道而
　廢致貽魔王之笑其不度也設爲歌音良
　有所勉迪焉此其脩鍊之士必平素積功
　累行有以通于神明則内魔不生外魔自
　息道功乃就而可度世矣
第三无色界魔王歌曰
　默菴曰无色界在天爲天頂在人則爲泥
　丸頂也少微曰魔王諱韶道經云心業浄
　有六百善行生无色界四天自皓庭天至
　秀樂四天爲无色界本際經曰煩惱爲結
　學業爲習結習已盡超種民位洞入道境
　隨炁升降灾所不及也
三界之上眇眇大羅上无色根雲層峨峨唯
有元始浩劫之家部制我界統承玄都有過
我界身入玉虛我位上王匡御衆魔空中萬
變穢氣紛葩保眞者少迷惑者多仙道難固
鬼道易邪人道者心諒不由他仙道貴實人
道貴華爾不樂仙道三界那得過其欲轉五
道我當復奈何
　默菴曰眇眇大羅指三十二天之頂也天
　以北極部制諸天上无色根指三百六十
　骨節之頂也人以百會部制一身觀復曰
　三界之上即種民四天之上即大羅天也
　大羅天上有玉京山層雲所覆元始天尊
　自浩劫以來宅居其中部制三界統治玄
　都大羅玉清之境我界即无色界也玉虚
　乃虚无玉京也脩鍊之士得度无色界入
　四種民天則身入玉虚之境矣我位上王
　魔王自謂其功品居諸魔王之上是以衆
　魔皆由其匡御也下視虚空之中色塵業
　垢起滅萬變穢濁之氣紛葩交繞是以能
　保固本眞者甚少而迷惑昏妄者愈多仙
　道則不得堅固而惟入于鬼道之邪妄矣
　人道者心收之則萬殊一本放之則一本
　萬殊物物各具一太極莫非此心也人心
　道心存心養心正心脩心觀心澄心照心
　三教同一心法也豈有它哉仙道貴實者
　誠實無妄也人道則樂於華競矣苟不好
　樂仙道思自脩之豈能過三界之上也故
　必轉五道之苦輪我亦將如之奈何此蓋
　魔王訓勵之切也五道者神人禽獸餓鬼
　地獄也
此三界之上飛空之中魔王歌音音參洞章
誦之百徧名度南宫誦之千徧魔王保迎萬
徧道備飛升太空過度三界位登仙公
　此總讚前歌章也魔王在三界之上飛行
　太空之中作爲歌音可參合洞章之微妙
　使學者日進於道自欲界而色界至无色
　界誦詠其音至百而千而萬徧莫非恐人
　有懈退之心而欲其念念歸眞也此所以
　身道之難成非志堅行篤所不能至也必
　至萬徧而後道備乃可飛升太空遇度三
　界之上而位證仙公矣仙公者太極仙品
　之至高也況萬徧非徒口誦也必内功外
　行深積厚培之力而後方能上升太空位
　登仙品也故天尊取以續於正經讚之曰
　靈篇靈音其所感召可謂至重矣是以其
　辭參高眞音參洞章也
有聞靈音魔王敬形敕制地祇侍衛送迎拔
出地户五苦八難七祖升遷永離鬼官魂度
朱陵受鍊更生是謂无量普度无窮有秘上
天文諸天共所崇泄慢墮地獄禍及七祖翁
　默菴曰此言魔章普度之功學士泄慢之
　報元始説經之言止此靈音讚重魔王之
　歌音也有能聞是音而脩之不怠者魔王
　敬奉其形神矣故觀復曰聞非耳聞也必
　心與經通行與經合是也念念不忘常存
　敬懼外遣諸緣内脩定力乆之功深行滿
　上帝勑命地祇祀典之神侍衛其居處送
　迎其出入雖道未備不能度三界位仙公
　亦必拔出地户離死户也無復五苦八難
　之厄矣其功則上及七祖皆獲升遷永離
　幽關不屬鬼官之所考攝魂神逕度朱陵
　火府而更生樂界矣是以生死皆蒙其无
　量之功无窮之度矣内功至此聖胎已就
　脱體神化陰盡陽純直超三界之上七祖
　同升矣雖然經功之效昭著若此祕於諸
　天之上共所尊崇苟有泄慢之愆不惟身
　墮地獄則必禍延七祖可不戒之慎之
道言此二章並是諸天上帝及至靈魔王隱
祕之音皆是大梵之言非世上常辭言無韻
麗曲無華宛故謂玄奥難可尋詳上天所寳
祕於玄都紫微上宫依玄科四萬劫一傳若
有至人齎金寳質心依舊格吿盟十天然後
而付焉
　默菴曰自此至洞明至言五段是道君再
　序經文玄妙之功用乃正經之後序也此
　二章靈寳後序指言此二章者即前上一
　章元始洞玄靈寳本章及下一章中有空
　洞謡歌之章也上天所寳此道君再序經
　文玄妙上天寳愛之意觀復曰此二章混
　洞赤文元洞玉曆是也一明先天之道一
　明後天之道混洞赤文章言天帝名諱五
　天號諱其文主於超拔玄祖受度生身敷
　落普度歷關告命之㫖元洞玉曆章言劫
　運成敗混沌開闢元炁周流採取修鍊歸
　根復命超凡入聖之道故曰皆隱祕之音
　大梵之言非世之常辭所能至也言無韻
　麗謂天尊經㫖之潔浄精微也曲無華宛
　謂魔王歌章之明白簡直也然其義玄奥
　幽微學者不能盡究其詳密若夫默菴祖
　師之謂自靈寳本章至謡歌之章爲二章
　者其文義亦同而赤文玉曆在其中矣皆
　隱祕大梵之言故上天之寳於玄都紫微
　之宫必依玄科禁戒經累劫而後傳又豈
　敢輕泄妄受也哉至士之欲受經者必齎
　金質心依天眞條格告盟天眞上聖而後
　付受其可輕忽妄授視爲常辭也乎此皆
道君諄篤之至訓也
道言夫天地運度亦有否終日月五星亦有
虧盈至聖神人亦有休否末學之夫亦有疾
傷凡有此灾同氣皆當齊心脩齋六時行香
十徧轉經福德立降消諸不祥无量之文普
度无窮
　天地爲萬物之根本畢竟囿於形氣運數
　亦有否泰故遇陽九百六之厄三界消亡
　壞而後復成日月五星之衡度亦有薄蝕
　盈縮至聖神人亦有通塞休否而況末學
　之夫寧無疾傷故凡有疾厄之苦必當甘
　受忽怨以順其天也然人與天地萬物均
　一炁也是曰一本萬殊也先儒以乾爲父
　坤爲母民吾同胞物吾一體者此也故凡
　有是灾同氣皆當齊心修齋六時行香十
　徧轉經雖上消天灾下度兆民捍厄扶衰
　無所禱而不應是致福德立降消諸不祥
　皆十徧經之效也可謂無量之文普度天
　人於無窮矣
道言夫末學道淺或仙品未充運應滅度身
經太陰臨過之時同學至人爲其行香誦經
十過以度尸形如法魂神徑上南宫隨其學
功計日而得更生轉輪不滅便得神仙
　此專爲末學道淺者言以其道淺是以仙
　品未充運當滅度之際身脩仙道未備體
　未純陽必經太陰之所考掠太陰猶北陰
　泉曲也臨過之時遇其將過盡之時同學
　至人爲其行香誦經十過同學者或同師
　同道所學已至之人當爲行香誦經一遵
　十回之式以度尸形如法假其已鍊之眞
　陽脩誦是經以度其尸形之至陰送其魂
　神上生南宫尸者魄之未化形者氣之未
　化必資經功道力鍊質陶魂庶可徑上南
　宫也隨其學功計日而得更生各隨其學
　業之淺深功德之高下而後計日之期限
　隨品受生轉輪不能滅其本性一靈不昧
　久之玄功積習之至亦得仙道矣
道言夫天地運終亦當脩齋行香誦經星宿
錯度日月失昏亦當脩齋行香誦經四時失
度陰陽不調亦當脩齋行香誦經國主有灾
兵革四興亦當脩齋行香誦經疫毒流行兆
民死傷亦當脩齋行香誦經師友命過亦當
脩齋行香誦經夫齋戒誦經功德甚重上消
天灾保鎮帝王下禳毒害以度兆民生死受
賴其福難勝故曰无量普度天人
　青元曰道君此章明此經非惟度己雖天
　地君臣民物皆當兼濟方爲道備乃顯度
　人之普也夫天地運終以皇極元會運世
　論之天地亦有成壞始終皆不能逃乎運
　數易曰天地毀無以見易是也人身與造
　化同徒故可以參天地贊化育裁成其道
　輔相其宜也先儒不曰天人一致之功以
　其心與理一而已夫以主宰謂之帝妙用
　謂之鬼神豈非一致哉故當運有否終亦
　必脩齋誦經以禳之星宿錯度謂躔度乖
　錯晷刻訛謬日月失昏謂盈虧薄蝕此亦
　囿於遲留伏逆之數也亦必脩齋誦經以
　禳之四時失度謂寒暑不常陰陽不調謂
　旱潦爲虐皆愆於天地之至和而然也亦
　必脩齋誦經以禳之國主有灾兵革四興
　凡灾異兵革莫非陰陽悖逆政化乘違而
　致其脩德政省刑罰撫黎庶治師旅任賢
　能安社稷皆所以消天變而息人殃也此
　聖君賢臣之所首務然苟有是灾亦當脩
　齋誦經以禳禬之蓋以請命於天而天必
　弭灾以降祥也疫毒流行兆民死傷疫毒
　者疫癘之炁流毒於兆民必見死傷亦當
　脩齊誦經以禳釋之使其炁候正則疫炁
　息矣師友命過師所以傳道授業友所以
　輔仁益德居綱常之一也當其命過之時
　亦當脩齊誦經以拔度之既言師友則於
　其親槩可知所自矣夫齋戒誦經功德甚
　重此道君重讚是經之功德也内則虚心
　鍊炁順神葆眞外則其功可以上消天灾
　保鎮帝王下禳毒害以度兆民可謂君臣
　民物無所不被其澤其功无量天人普度
　矣
道言凡有是經能爲天地帝主兆民行是功
德有灾之日發心脩齋燒香誦經十過皆諸
天記名萬神侍衛右别至人尅得爲聖君金
闕之臣諸天記人功過毫分無失天中魔王
亦保舉爾身得道者乃當洞明至言也
　默菴曰此道君再言學士脩誦之功用此
　段復總前篇而言皆道君垂訓之切也凡
　遇有灾之日能爲天地日月帝主兆民燒
　香誦經行是功德則諸天記名於仙籍萬
　神侍衛於左右皆經功所積而至也右别
　至人學力已至之人登證仙品頃刻臣事
　三境神遊金闕矣諸天記人功過毫分無
　失天中魔王亦保舉爾身者此重復告戒
　之至務令學者之功勤也諸天各有司察
　紀録之官曹功過之細微無分毫髮必録
　有功則升仙品有過則付罪簿必無私失
　矣能依經功脩持者天中魔王亦保舉其
　身紀名諸天矣得道者由經而悟道乃當
　洞明至眞之言以究至玄之道也内而求
　之即神居泥丸温養之道是也


元始無量度人上品妙經通義卷之三


元始無量度人上品妙經通義卷之四来七
　(正一嗣教道合无爲闡祖光範眞人/領道教事四十三代天師張宇初註)
諸天中大梵隱語无量音道君撰
　默菴曰此即靈書中篇之序引玉晨道君
　之所撰也諸天中者即外四天之中也按
　内㫖經云元始天尊於赤明世界栢陵舍
　座是時雲霧鬱勃七日七夜玄陰不解五
　老上白天尊曰今日侍座所未曾見天尊
　演教則河海静默山嶽藏雲今白日晝陰
　天人惶懼不審何故天尊曰今日諸天發
　瑞靈應自然玉字煥爛障蔽天光咸令四
　座暝目俄頃天炁頓啓冥暗豁消五色光
　明洞照十方忽有靈書字方一丈現於空
　玄之上文彩煥爛八角垂芒精光奪目不
　可得覩天尊普告曰此靈書八會字無正
　形其趣宛奥難可尋詳可解註之於是天
　眞皇人受天尊明命註解其㫖以付道君
　使教諸天應得成眞有仙名者也觀復曰
　大梵者元始大梵之炁離合以成音梵之
　言隱語者謂隱祕天中世人不解无量音
　者殊方異類普聞妙義初無限極凡二百
　六十五字分置三十二天一天各八字又
　書於玄都宫闕諸天樓觀則隨人所習乘
　炁各歸其處矣以是大梵之音遍聞無量
　而隱於諸天非皇人按筆而不能傳也或
　增入靈書上下篇并龍篆正文雷蕭之所
　不取故弗及之
元始靈書中篇
　默菴曰靈書即大梵隱語无量之音玉字
　經也中篇即中央之篇也元始者以其元
　始天尊所説命天眞皇人註釋以授道君
　靈書中篇則大梵隱語中央之篇也觀復
　曰先眞謂此靈書合於大易六十四卦此
　經在天地之先有卦象之前西王母云九
　日導乾坤母東覆兩卦可見乾坤二卦始
　於此繼以屯蒙終於既濟未濟爲造化之
　綱維也次列六十甲子於下明炁數終始
　循環也次係月建節候十二卦者以表一
　年陰陽代謝寒署推遷也復别朔望盈虚
　以明一月也又標十二時辰以推一日火
　候水符進退也蓋以一年節候促於一月
　以兩日半准一月復以十二卦以應十二
　時又促一月歸於一日也以一時准兩日
　半故上下卦象所用皆殊甲子節候其義
　亦别綜而言之上卦甲子經也下卦節候
　時晷緯也志心内觀動静消息盈虚自然
　得意忘言幽微之理盡在是矣則此篇之
　義實與大易之妙不期然而然元始説經
　於羲皇未畫之先亦豈假易以明大梵之
　文也蓋理一而已是以若合符契不待牽
　引附會而合矣以是考之則自西王母而
　下默菴少微諸師皆有象易之論後皆以
　爲始於觀復之見其説亦淺矣今具總圖
　於後庶與邵子之先天魏公之參同彭公
　之心鏡皆默合焉其於陽火陰符進退之
　機庶幾乎盡矣
　　　東方八天
亶婁阿薈无惒(去/聲)觀(音/貫)音
　八字黄曾天内音亶者坦然廣遠之貌婁
　者玉京山下長樓之名上承玄都宫阿者
　玄都中阿那之神掌樓之監主大梵之炁
　炁數交周則阿那嗚樓都之鼓以集衆眞
　上朝元始薈者帝君遊臺之名以其薈蔚
　華秀也无者太元也言太無之中自然能
　生眞聖惒者日月門户之名言天中日月
　會於惒門觀者觀覺也是天帝之諱音者
　八字之音能誦之者則眞人乘金輪以開
　冥玉女揚華旛以披劍觀覺主長夜之籙
　四眞拔九幽之苦七祖披朗朽骸還生
須延明首法攬菩曇
　八字玉完天内音須延者玉完西北闕名
　大劫數交須延於是而開玉眞上聖於是
　而回明首者元始之都候元始開運則都
　候啓道梵行諸炁倏忽自朗法者法輪罪
　福之場攬者覺也天帝君之諱主度魂更
　生菩者菩提也執九色之節曇者曇頤也
　把十絶之旛並上元眞人能常誦洞章則
　法輪引籍攬覺度魂菩提轉輪曇賾揚旛
　天地得之以不傾萬物得之以長存也青
　元曰法攬菩曇即玉清四府眞人也
稼那阿奕忽訶流吟
　八字何童天内音稼那者天中主圖之號
　領人間生死圖録總主神仙治金華之宫
　阿奕乃七寳林中樹名彌覆四方實上聖
　遊圃眞人戲園也忽者覺也飛天神人名
　主大小劫會訶者訶摩也天中呼元始天
　尊爲訶摩流吟者流布歌吟也劫運既終
　訶摩開化教法普度天人將來劫壞眞經
　隱藏天尊已知預爲歌音也人能常誦洞
　章則主圖先生削罪録於長夜註生名於
　南宫
華都曲麗鮮菩育臻
　八字平育天内音華都者天中太極宫青
　華門之别名曲者天中梵天神人飛行太
　極之上爽靈風之炁歌洞章之曲麗者太
　和玉女名也鮮者鮮雲即慶雲也菩者天
　中樓名育者天中帝君隱名臻者至也育
　帝常乘八景之輪遊觀八極之外回十絶
　之靈旛以召天魔舉度天人常能誦此洞
　章則飛天遥唱三界司迎七祖出離長夜
　上升南宫
荅落大梵散煙慶雲
　八字文舉天内音荅者天中玉闕之名落
　者宫闕落落然也大者大宥天尊開化運
　之初皆放大赦謂之大宥使三惡道空九
　幽罷對梵者梵行之炁開龍漢之劫運赤
　明之辰也散煙者真人散香煙於玉關慶
　雲者五色之祥雲也慶雲接乎紫館飛天
　舞乎空輪青元曰元始時開大赦荅落宫
　庭放釋罪魂
飛灑玉都明魔上門
　八字摩夷天内音飛者飛天神王之號天
　地改運淪於延康冥冥無開飛天啓光散
　暉諸天受炁灑者龍漢一會倏忽而迴玉
　者玉真主開長夜之聖號都者九幽酆都
　人有善功則玉真開長夜之户酆都度八
　難之場七祖返生幽魂還光也明者解八
　字之義魔者魔王也上者上帝也門者直
　門下之人能明識八字之義則魔王敬伏
　上帝養育於始生之門門下有韓君司命
　司録度筭於南宫慶流九族生死蒙恩
無行上首回蹠流玄
　八字越衡天内音無者上道也言元始之
　炁開明無上之道行者天元之綱紀維羅
　八極梵炁彌布流行不息也上首者北斗
　之録罪宫也轉運天關推會度數數極則
　大劫交也回者轉也蹠者履也劫運之初
　元始則履空而輪轉布化於十方流者流
　三晨之光照長夜之府玄者空也越衡天
　上玄都之景有空峰之山乃萬聖之所遊
　生死之所歸道未足備身應滅度魂升空
　峯受鍊而升南宫也
阿陁龍羅四象吁員
　八字蒙翳天内音阿者天中有九折之山
　連阿相屬陁者山上之樓上通玉清之炁
　以望三界之鄉帝君嘗遊阿丘之嶺下監
　萬生之罪龍者龍山與阿陁相去九億萬
　里羅者日月之名羅言山勢相交日月明
　於峯上四者四極之宫謂東華南極西靈
　北真也四極眞人主生死命籍象者象輪
　之車眞人常乘象輦遊行三界校人生死
　罪録開度學人吁者曲育也天帝之諱爲
　南宫度命君主鍊度朽魂員者帝也是日
　中生童主灌精於天人人能誦詠洞章則
　玉名入於帝籙生死度於南宫四極給自
　然之羽車七祖歡升於福堂也
　　　南方八天
南閻(音/焰)洞浮玉眸詵詵
　八字和陽天内音南閻者南方有流火之
　庭飛焰煥乎八方洞浮者洞陽之宫流火
　之炁炎而浮上也玉眸者流火之膏鍊身
　體生玉光明如眸子故曰玉眸南極眞人
　主於宫内諸學人始得道者皆詣流火之
　庭眞人以火膏洗鍊蕩除塵垢詵詵者衆
　多也
梵形落空九靈推前
　八字恭華天内音梵形者元始天尊在龍
　漢時號也赤明世號元名君上皇開運號
　元始丈人梵炁化形隨劫化生以一神而
　見不受胎生落空者元始自空中而生九
　靈者九華眞人也治南昌上宫主九幽宿
　對死魂推前者眞人主命録筭推死魂前
　生功德觀復曰一陰始生乃砂中抽汞眞
　陰下降如月之象復還中宫陰歸陽室汞
　來投鉛矣
澤𠗂菩臺緑羅大千
　八字宗飄天内音澤者天中山名山上有
　衆龍之窟黄房之室洛者眞晨道君之内
　音理於黄房混大劫而不終經龍漢而更
　明菩者飛天真人隠號有無數之衆臺者
　玉臺也居澤山之陽緑羅者月中夫人字
　羅英理治太陰度數乘梵行之炁運度之
　關以應天元無差忒至大劫交則日月俱
　會於玉堂之上俟劫再開復運化也大千
　者世界之數以千數至千爲小千小千數
　至千爲中千中千數至千爲大千人能誦
　詠洞章則升黄房之室遊玉臺之中覽大
　千之境也
眇莽九醜韶謡縁邅
　八字皇笳天内音眇者延康之中天書玉
　字翳而不彰眇眇然也莽者龍漢開運其
　文復明莽莽然也遇眞道男女其運之極
　又經一劫九炁各生一獸以害惡民其劫
　既開九獸號爲九醜之鬼北帝上眞主生
　死圖録故立九醜以輔三官數極九九八
　十一萬度天炁之交九醜號爲九都使者
　韶者皇笳天神霄王内名神霄王是魔王
　之神主常試學道之人正與不正作謡歌
　以亂人心心固者王即保舉升皇笳天緣
　南斗之别名邅北斗之異號人有善功則
　列言於南斗南斗即度三界之難拔九幽
　之苦告下魔王不敢害敗之人有惡行則
　三官列言於北斗北斗即告下魔王滅魂
　付九幽之下充長夜之役永無出期
雲上九都飛生自騫
　八字堂耀天内音雲上者飛天神王内諱
　開龍漢劫啓赤明運敷自然之書立天地
　之根也九都者三象既分而有九層之臺
　處乎玉京之上煥乎空玄之中飛天神人
　常散百和之香流五雲之華以觀飛天眞
　人臺上有太眞玉郎一日三回執十絶之
　旛一周則諸天上帝三朝玄臺繞臺三帀
　學士常誦洞章則飛生為開不死之路流
　長生之炁下鍊五魂則八景存焉騫者騫
　林也學士得上升玄臺遊於騫林身佩天
　書口詠洞章久則上朝玄都之宫也
那育郁馥摩羅法輪
　八字端靖天内音那者天中侍郎之名主
　天四時之炁梵行虚无之綱以正端靖天
　中分度育者天關空輪之名郁馥者斗中
　靈童名常運育輪以召天眞天關十轉則
　十方大聖上朝玉京萬神齊到而郁馥唱
　禮摩羅者天中大魔内諱郁馥一唱魔王
　束形學士知四時之炁十轉之關則八法
　輪之門駕輿升乎玉清上朝紫微之臺也
霐持無鏡攬姿運容
　八字恭慶天内音霐者天上都監神内名
　持者龍淵之名衆龍蟠其中運東井之華
　以灌天眞即月中黄華之精沃注東井之
　流也無鏡者飛天神王也出無色之光總
　生死之籍開度學人觀復曰申時至於庚
　時名曰水半斤陰歸陽室末來投鉛其質
　已消而成白銀是也攬姿者三界門名也
　人知此號則魔王爲開長夜之府拔九幽
　之魂以度三界門也運容者玄和玉女名
　人得度三界之門運容則以朱陵之炁導
　之於形太和之津灌之於神上升福堂
馥朗廓奕神纓自宫
　八字極瑶天内音馥朗者天中玉京玄臺
　别號西靈眞人常誦洞章以遊其上廓奕
　者天中神公内名與元始同生爲玄炁之
　範教學仙之人能明八字之音則神公爲
　開長夜之户入更生之門而登玉京之臺
　也神纓者紫微靈童也主滅度之屍若得
　神纓歌无量之章則返形於三鍊之房受
　自然之炁樂無窮之遐齡也
　　　西方八天
刀利禪猷婆泥咎(音/皋)通
　八字孔昇天内音刀利者南方无極世界
　之號襌是刀利國亦曰襌黎其國有洞陽
　之宫流火之庭靈文始於流火受鍊既明
　之後刀利國改爲福德之堂猷者南上好
　生君内名婆泥者火鍊池靈童名若人得
　度洞陽宫皆詣火池受鍊更生福德之堂
　咎通者刀利世界魔王之神常遏人生路
　人知好生君名及詣靈童受鍊即更生福
　德之鄉則魔王之神奉焉人能誦八字之
　音則刀利世界无極靈官侍衛其身徑造
　南宫仙人伺迎三年必能䇿丹霞之輪升
　三炁之天
宛藪滌色大渺之堂
　八字皇崖天内音宛藪者皇崖天帝内名
　主開太漠之經以明八字之文滌色者色
　界飛天眞人名也常乘車駕龍出入玉清
　之中開度善根之人大渺之堂者即化生
　之堂空洞之化結自然之章坦然廣大開
　度萬生之曆也學人通八字之音則飛天
　眞人降雲車載兆身上升化生之堂也
流羅梵萌景蔚蕭嵎
　八字極風天内音流者天王内名羅者月
　女之諱主遊宴之儀流輝極風之天洞照
　九玄之眞也梵者飛天眞人名主回九天
　之關萌者元始天神名正梵炁開度天人
　保固極風之根觀復曰艮者土也生成之
　本造化之根是也景者景皇也是四極上
　眞人也蔚者蔚秀景霄仙人也並理玉京
　臺歷校長夜之中開度善根之魂蕭者仞
　也白素元君之宫嵎者蕭仞之嵎對賓之
　所也人能常誦洞章乃得駕九色之雲上
　升景黄之臺也
易邈无寂宛首少都
　八字孝芒天内音易邈者孝芒天王之號
　无寂者虚无寂寂之庭也言此天王從龍
　漢而來至赤明而出居乎虚無之内寂寂
　之庭也宛首者太上道君内號道君常以
　元始玄奥演大法以度人少都者日中靈
　童君之名常散日精以灌身流飛華以拂
　塵學人知八字之音天王飛景雲之輿降
　三素之軿度身三界之上而進入寂寂之
　庭也
阿繿郁竺華漠延由
　八字翁重天内音阿繿者天王隱名常乘
　景霄之輪遊九層之臺處玉樓之上唱洞
　章以伏衆魔郁者郁默天中魔王隱名竺
　者欲界也魔王郁伯常在欲界之上誦詠
　空謡之章華者色界光華漠者欲界渺漠
　不可尋也延是束鬼之庭由是禁鬼之房
　天王登雲樓之上詠无量之章則天魔應
　響而束身羣鬼遇由而伏形奉之者九祖
　開泰脩之者灰骸更生
九開自辯阿那品首
　八字江由天内音九開者大演之初天地
　未判輪轉三炁開爲九分九度既明九位
　乃列陰陽萬品於是而生自然明辯也阿
　者阿丘天王内名常乘龍軿登龍山之嶺
　遊觀九玄之中那者那邪飛天神人隱名
　飛行三界歷校長夜拔度善人之魂有知
　八字之音則天王品度兆身入飛天之衆
　首化朽骨成童子之顔矣
无量扶蓋浮羅合神
　八字阮樂天内音无量者天中无量大神
　之始神也總統飛天之神人皆受其品量
　而得升遷也扶者更生眞人内名常校幽
　夜之録簡善惡之根蓋玄中福堂之號浮
　者幽夜之魂受眞人開度謂之浮羅者大
　羅也開大千世界召更生之賓上詣大羅
　天定籍削死合者合慶也神者神公也乃
　大羅之相人能知八字之音與神公合慶
　受度爲更生之賓
玉誕長桑栢空度仙
　八字曇誓天内音玉誕者曇誓天中玉都
　之名長桑者天中騫林亦名桑林騫林覆
　蔭東華之宫葉上有大洞之章紫書玉字
　煥乎上清神風一鼓洞章成音故曰柏空
　度仙者飛天神人也簡學仙之人生死録
　籍開度九幽之魂升入法輪之門也
　　　北方八天
玃无自育九日導乾
　八字霄度天内音玃无者龍漢之時飛天
　之神元始始開之炁溟涬无色之中玃无
　乘運而出凝炁而立九霄既立自抗不終
　之劫育者霄度天王内名九者育王乘象
　輪之車遊九玄之門轉九機之度應劫會
　之期日者天中日童導引和炁天運之終
　日童停光拔度學者灌以水母之精導以
　太和之炁洗鍊五神進入朱宫觀復曰乾
　者萬物之始虛无自然純精眞一之炁名
　曰空炁金胎喻爲銀鑛藏於腎中謂之元
　神因一炁化歸中宫而爲丹母金公推運
　金者先天自然之炁金胎也火者日用發
　生之陽炁也返本還元是爲銀也
坤母東覆形攝上玄
　八字元洞天内音坤母者太陰之都候九
　靈仙母也理東海扶桑暘谷之淵常總地
　機輪轉元炁上應天關天關轉地機動周
　天一度水則涌溢三千三百度則天地炁
　交九海溟濛一水則瀰天東者東海受會
　制其河源也覆者水神也理於崑崙山填
　固巨海遏斷東井則地機不淪保劫長存
　觀復曰坤者萬物之成受胎之後神藏腎
　中是曰坤宫即性即鉛運歸中宫化機乃
　日用發生之陽炁以為丹基藥祖收攝砂
　汞而爲丹質夫造化者從无生有故坤因
　乾而立乾因坤而成乾坤互相生成初無
　先後譬如鉛因銀而生銀因鉛而成也形
　攝者是定交之時坤母形出東海之上攝
　召鳥母以鳳車迎學仙之人上崑崙之墟
　鳥母乃水候之神上者坤母上詣帝君申
　劫會之期度學仙之人言名於玄都也觀
　復曰一陽來復妙化之炁自坤宫而發生
　眞陽上升如日之象至於中宫金母收攝
　是爲砂也砂者木也木者龍也此青龍受
　符也
陀羅育邈眇炁合雲
　八字妙成天内音陀者天帝内名與妙成
　天俱在雲阿之嶺羅者月始生之名阿在
　雲嶺之上抱月而明育者妙成天神王名
　又育者生也總召十方飛天之神邈者天
　中羽林監神名神王常使匡御三界簡人
　間生死之籍令魔王保舉得道之人眇者
　眇眇高遠也人得保度詣羽林監受符升
　天眇眇行於雲宫炁者雲炁也合者合景
　也既入羽林結雲炁以成衣上升朱宫遂
　與諸天合景而上飛也
飛天大醜總監上天
　八字禁上天内音飛天者十方飛天神王
　也天中飛玄之炁結成空洞之經飛天神
　王常誦之以接學人大醜者三界之都録
　主生死圖籍醜者伯也三界大魔受事於
　大醜學士能知此音則魔王保眞而身騰
　三清矣總者飛天都統之官主攝八會之
　炁以促天地之運主領長夜之官開度九
　幽之魂人知天中之音則魔王列言大醜
　勒録仙都而上升禁上天也
沙陀劫量龍漢瑛鮮
　八字常融天内音沙者天中沙蘭之宫乃
　紫微之别館陀者陀丘山也陀丘之衆有
　巨億萬人並是新得道受度之人功德未
　備停散其中劫量者至劫運一交此陀丘
　之衆計功量德升朱陵受福而仙也龍漢
　者初劫之名瑛者初劫飛天神王名也常
　開度幽魂升沙蘭宫中鮮者南宫之童學
　人得度仙童引鍊於朱陵之上矣
碧落浮黎空歌保珍
　八字玉隆天内音碧者玉隆天中常生碧
　霞之炁落者飛天神名一日三時引天中
　衆聖上朝七寳宫浮黎者天王内名衆聖
　上朝則天王稱慶空者天中侍宸名歌者
　洞章之曲侍宸一嘯靈風協奏音成洞章
　故曰空歌也保珍者學人知此八字之音
則升南宫爲飛天之賓保此不終之劫珍
　其自然之文故曰保珍也
惡奕无品洞妙自眞
　八字梵度天内音惡奕者天王内名也當
　龍漢之中諸緣並盡過度三界升太虚之
　館受九仙之籙登大聖之號至赤明開運
　元始錫爲梵度天王无者太无眞人也受
　天王之符度長夜之魂品者品量幽魂之
　罪福洞者洞明宿對妙者妙化之堂惡緣
　並盡宿對既解升入妙化之堂自者與也
　眞者天眞也至是與諸天合眞也
元梵恢漠幽寂度人
　八字賈奕天内音元梵者元始大梵之炁
　高而洞浮懸而不落恢漠者浩而無窮遠
　而無礙有而若無幽者幽寥也寂者空寂
　也杳冥恍惚不可聞見其中有眞眞中有
　精是以普度天人也
　默菴曰靈書義極玄奥本難尋詳然每方
　各六十四字總六十四句其自然之數正
　與大易八八六十四卦之義合乾坤爲易
　之祖故獨出乾坤二字見天地萬物萬事
　之變舉不能逃乎易則天地鬼神造化之
　跡亦不外乎靈書蓋可以類推矣況河出
　圖義皇畫而成易雲篆太虚而出玉字天
　眞皇人書而成文其神道設教之妙本有
　不約而同者愚按天真皇人曰諸天内音
　自然玉字者皆結飛玄之炁合五方之音
　其文宛奥難可尋詳則靈書玉字出自大
　梵之炁結空而成文皇人按筆演而成章
　是爲天地之根萬彙之本其與太易陰陽
　動静之機默合蓋萬有之理莫不具夫河
　圖生成之數也故内脩之以鍊己外施之
　以度人道同乎一本而已矣
道言此諸天中大梵隱語无量之音奮文字
皆廣長一丈天眞皇人昔書其文以爲正音
有知其音能齋而誦之者諸天皆遣飛天神
王下觀其身書其功勤上奏諸天萬神朝禮
地祇侍門大勳魔王保舉上仙道備尅得遊
行三界昇入金門
　默菴曰舊文玉字初出時文今所傳天篆
　是也此乃道君末序靈書之妙也大梵者
　諸天自然妙炁結而成文也隱語者天帝
　之隱諱隱名也无量之音者空洞自然之
　音響徹諸天功資无量也舊文者當元始
　説經之初皇人按筆之始皆諸天梵炁結
　而成文故字皆廣長一丈玉字金書八角
　垂芒即後所傳之天篆也是曰舊文昔書
　其文以爲正音今之所傳皆後世譯出而
　成篇章即昔之正音也有知音而齋誦者
　其感諸天遣神王下觀書其功勤上奏然
　後萬神敬禮地祇侍衛雖魔王之重亦保
　舉上證仙品矣道備者侍其功圓行滿尅
　得遊行三界之上升入金門臣事三境日
　侍帝側矣觀復曰其中虚實相通象數可
　見以九日導乾推之理無遺矣夫乾始於
　北者即陽生於子也甲配乾子爲黄鍾故
　甲子始於冬至還丹者循環大梵而脩耳
　四象五行三元八卦日月龍虎砂汞鉛銀
　隱語之中俱備至於陰符陽火温養抽添
　非依卦爻升降甲子循環何以取則故乾
　坤坎離四卦象天地日月包囊萬物爲鼎
　器藥物樞紐根宗餘六十卦以應六十甲
　子之數准則春秋推移寒暑分二十四炁
　譬七十二候以應一年十二月之節歸於
　一月之内以一月之候促於一晝夜十二
　時中定刻漏正時晷明子午按陰陽通晦
　朔合斤兩依天地之大數叶陰陽之化機
　故卦有三百八十四爻火有三百八十四
　銖以是萬物由虚而生大梵之理其實與
　大易同也此其諸師之論默合而丹易未
　嘗殊途也學士能究靈書之微奥則丹基
　易道得矣
此音无所不辟无所不禳无所不度无所不
成天眞自然之音也故誦之致飛天下觀上
帝遥唱萬神朝禮三界侍軒羣妖束首鬼精
自亡琳琅振響十方肅清河海静默山嶽吞
煙萬靈振伏招集羣仙天无氛穢地无妖塵
冥慧洞清大量玄玄也
　默菴曰此道君申言學士脩誦之功用此
　音者即无量之音也誦之能辟逐一切精
　邪能消禳一切灾害能度脱一切生死能
　成就一切天人以其功無所往而不致故
　重述曰天眞自然之音也皆諸天至眞口
　宣自然梵炁之文非假人世篆晝之音是
　以其功莫大也故誦之乃致飛天下觀書
　其功上帝遥唱讚其善萬神朝禮一身之
　神三界侍從於軒轂至此則三尸伏匿六
　賊退藏羣妖束首外魔頓息鬼精自亡内
　識頓消業識既浄垢穢皆空惟本來之性
　眞一長存矣琳琅振響者形神俱仙天樂
　自嗚十方肅清者寂無遺響也河海静默
　者愛河苦海皆澄静矣山嶽吞煙者山嶽
　内固神凝息定萬靈振伏者功圓道備萬
　靈摩不振伏招集群仙者萬神朝元不召
　而集天無氛穢地無妖塵者性寂情冥太
　虚同體冥慧洞清者冥者幽寥無聯慧者
　朗徹無邊洞者虚明無礙清者澄瑩無窮
　觀復所謂冥通慧照之力是也内功至此
　八方洞徹一性混融大包宇宙細入毫芒
　此皆至玄至微之妙其量豈可得以津涯
　測哉是曰大量玄玄也雖天地之大萬有
　之衆蠢動蛸翹皆含一靈之妙本俱自有
　生於無莫不兆乎太極五行陰陽而後具
　能知全乎太極之一本而不匿於萬殊之
　異則返乎無聲無臭之初而復歸于无極
　矣天尊說經自懸一寳珠而始演十回之
　妙義其於大梵之祕丹道之玄無不備矣
　其末也猶恐學人墮沉空着有之偏而卒
　曰冥慧洞清大量玄玄則一經之要黍珠
　之奥盡在是矣又豈有爲法象之可得而
　至哉所謂契虛合无復歸於无極也在乎
　返求諸己則虚靈不昧天地皆備於我而
　至神至妙之道得矣
元始無量度人上品妙經通義卷之四



















　　　太極圖合元始一炁全體妙用圖説
混洞赤文无无上眞此所謂无極而太極也
元始祖劫化生諸天開明三景是爲天根上
无復祖惟道爲身此所謂太極動而生陽動
極而靜靜而生陰静極復動一動一静互爲
其根分陰分陽兩儀立焉五文開廓此所謂
陽變陰合而生水火木金土五炁順布四時
行焉五行一陰陽也陰陽一太極也太極本
无極也普植神靈无文不光无文不明无文
不立无文不成无文不度无文不生此所謂
无極之眞二五之精妙合而凝乾道成男坤
道成女二炁交感化生萬物萬物生生而變
化無窮焉
元始一炁全體妙用之圖學士所當究索其
意則先天之道不謀而契造化之妙可得而
窺故儒者知幽明之故周乎萬物原始返終
窮理盡性得不昧死生之妙老氏則曰深根
固蔕長生乆視蓋各有所宗也夫如是何以
致之經曰知其雄守其雌復歸於嬰兒知其
白守其黑復歸於无極此金液還丹之道也
故能深根固蔕長生久視矣(按此觀復之説/默庵先生取之)
　　　青帝辛天君降筆跋默庵先生所書
　　　武昌衛鈁本
經以心傳經以心悟心悟心傳天人普度以
此存心帝其汝顧信受奉行好事好做
庚寅年五月辛天君降筆云法子志專信士
誠信感吾混元經教吾故到壇大哉靈寳度
人經不是文章撰得成諸經劫壞應須壞惟
有斯文在玉京夫自古及今上聖仙佛成道
未有不奉度人經法者諸經中元始度人爲
上品經也經者陽則起人善念陰則開度幽
靈功莫大焉吾當以耳與子説子當以口聽
吾言呵呵口聽是以六根互用處混元之妙
在此諸子等念度人經還知玄妙否人心即
寳珠元神即元始神外無天尊心外無道法
欺心者昧天乎念經之初當攝萬念歸一即
元始召十方也正念誦經即元始説經也情
念識神神不妄走即十方聽經也忘情絶念
便是寂无遣響處性清混一眞僞皆歸一志
不分乆之自然純熟萬妄歸眞即天人受度
也如此會得自然到無色之界萬念之魔悉
歸吾化即眞人也此是經中之㫖也但念經
不知此理不攝念不返眞雖日念萬徧於吾
何益至於鍊度一節猶難言也自不知經㫖
何能度人乎會得寳珠空懸能歛萬念歸眞
一志不動如元始一時辰自到寂無遣響處
喜慶難言到此三界鬼神皆敬畏矣一切幽
靈皆受度矣夫祭鍊幽靈大功大德上古仙
佛皆是以脩自己爲功度他人爲德方能功
行兩全吾乃雷霆吏吾昔於太古時已成上
道後復身入雷司驅風雷致雨露發生萬物
雷霆乃天之仗植帝之威權道之樞機生殺
之權雷霆主之造化無窮功莫大焉吾能生
能殺者由能行仁義故也仁爲春官發生萬
物義爲秋官肅殺萬物助天地行四時代上
帝掌世運吾亦脩功德不已也成道不濟人
又何益於上帝且如
玉帝萬劫上道猶主世運況吾儕乎諸子既
入吾道法中行當體此意諸子皆吾法中之
白眉者吾故談論至此非泄雷機以惑汝之
衆諸子可專心脩奉吾在壇助汝道風此去
汝若有灾可專一志奉一神念一經以保而
已勉旃勉旃(傍有人/問奏職)批云從宗壇保吾何敢
言職職不必高高而無功又何益焉但云奉
道弟子亦可達帝一念眞誠金石皆透矣五
月五日五雷猛吏辛忠義書弟子陳元亨筆
録








