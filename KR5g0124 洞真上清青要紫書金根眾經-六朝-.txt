#+TITLE: 洞真上清青要紫書金根眾經-六朝-
#+DATE: 2016-06-11 12:27:24
#+SOURCE: github.com/kanripo/KR5g0124 master 09dedca0                
洞眞上清青要紫書金根衆經卷上右三
　　上相青童君撰
青要帝君者乃九陽元皇玉帝之弟子以中
皇元年𡻕在東維天始告暉君育於玄丘玉
國无崖之天瓊林七寳之下溟濛九域之濵
法化應圖三日啓晨厥姓尭諱字曰伯開仍
有九龍翼君側七色瓊鳯廕君身神驎含芝
以玄哺天女吐精以觀眞玉童擲華以却穢
神妃散香以攘塵含嗽以胎息法秀自然華
冠二六面發金容體生靈符言韻金章七十
二色洞暎玉清三晨麗景六炁齊軿玄雲紫
蓋生乎房飛精流光照其庭含眞獨操熈頥
靈嵎容序順化隨運沉浮栖心明霞之境敖
浪玉國之墟執抗元皇之策落景九域之丘
逍遥流盻遂經累劫方還清齋雲房之間以
紫雲爲屋青霞爲城黃金爲殿白玉爲床五
炁交結髙臺連甍玉陛文階鳯闕四張金童
侍側玉華執巾天仙羅衛五千餘人僃天之
狩羽騎如鱗龍虎辟邪偶偶𩀱蹲玄炁九會
靈風揚煙芳香激天虚生瓊宫流精玉光洞
暎十天蕭條髙暢獨演靈篇餐精嚥炁咀嚼
玄根服餌還白玉酒金液流精玉林結華日
月皇泉鍊骨易髓舉體成眞元陽元皇玉帝
君時乗碧霞九鳳飛輿瓊輪羽蓋從桑林千
真萬乗億騎飛行侍仙三十六人宴景霄庭
來降於君與君共登九老仙都之京九曲之
房命西臺龜毋開雲鳯之藴紫錦之囊出紫
書眞訣玉篇以授於君君修行道備位登玉
清太上大道君授君飛雲羽蓋流紫鳯章金
眞玉光豁落七元金神虎符流金火鈴青精
玉璽九色无縫之章單青羽裙飛行上清於
是縱景萬變廻轉五晨䇿虚召月攝日揚輪
洞化離合與眞同靈解形遯變儵欻億千上
登三元朝謁玉宫遊覽无崖胤洛九天出入
洞門攜契玉仙仰禀髙上元始太眞應炁順
命位掌帝晨總統萬道无仙不關下攝十天
山靈河源五嶽四海莫不上𨽻於君自飛常
圖於紫虚金名於青宫紫書不可得而闚金
根不可得而聞也
青要是紫清帝君之别號受元皇玉帝紫書
妙訣皆衆經之要秘九天之上書八會之𨼆
文也
玉帝命髙上值眞總仙君科集寳目合爲衆
經以紫筆繕文金蘭爲篇皆出上皇玄古之
道髙聖所撰集集以成卷傳於青要帝君帝
君傳上虚皇元靈道君道君傳太素髙靈洞曜
道君道君傳南極上元君上元君傳天帝君天
帝君傳太微天帝君天帝君傳後聖九玄帝君
九玄帝君傳上相青童君掌籙瓊宫夫有宿命
應見此文者皆玄挺開會必有神仙定籙也
玉帝寳秘不傳於世妄說之者則九天㓨奸
奏於帝君言子之罪太上使五帝神兵罰子
之身死爲下鬼充塞河源七祖父毋受拷水
官學者慎科祕而奉焉若有金骸玉骨名書
帝録得見此文當依九眞玄科修行法度案
盟齎信金龍玉魚各一枚紫繒百尺青紋四
十尺詣經師𧵥而授之師與弟子對齋七百
日按科七百年有人聽得三傳不依科文輕
泄祕篇身沒鬼官七祖充責萬不得仙
凡修上眞之道披詠黃庭玉景萬遍之根通
釋三宫開明幽關乃得修行紫書玉訣招眞
致靈白日昇玄之法
紫書訣言凡修上眞之道當行上清玉霞紫
暎内觀上法常以本生上旬之日沐浴清齋
盛潔法服平旦入室以内觀開明玉符清華
之水東向洗眼并嗽蕩口腹令内外清虚口
无餘味腹无餘薰眼无餘視體无餘塵泊泊
靜黙唯道是身然後還南向平坐瞑目内思
紫炁出兆頭頂之上勃勃衝天氣冠已形内
外鬱冥便引紫炁仰嚥三十九通覺熱隨嚥
入兆口腹之中嚥訖開眼朗然豁除便叩齒
三通仰呪曰
上清流霞暉眞吉旦紫雲暎靈陽積交煥内
注金門玉户受觀寳神和藏魂魄无散明皇
九眞八道流羡攀雲招虚靈降紫漢洞徹幽
元三晨齊宴遊騰玉堂上拜帝舘畢仰嚥三過止




此内觀開明玉符當以朱書白紙投水中東
向叩齒三通呪曰
天无飛翳地无遊塵玉符蕩穢洗除非眞洞
明玄虚招致靈仙畢以水洗目漱口吩内外
餘符水悉放之東流
紫書訣出上清玉霞紫暎内觀經中篇修之
八年紫雲覆兆身目明徹視洞觀九天體生
竒光縱景萬變飛行太空此道至妙傳巳成
眞人不行於世有金名玄圖緑字東華得有
此文祕而奉修眞靈易感招仙易成道僃炁
盈白日飛昇慎勿輕傳以泄靈篇
本生上旬之日者甲子旬生當以甲寅日爲
上旬他皆如之
紫書訣言修上清玉霞紫暎内觀之道常以
月生一日取西流水三升盛以金噐銅噐亦
佳以眞朱一兩内著水中名曰金精石景水
母玉胎之瑛露於中庭至月十五日正中令
日精流光玄暎於石景水母日象煥明水母
之中東向書流霞開明洞觀玉符投内石景
水毋中轉南向叩齒十六通仰呼日魂珠景
胎韜緑暎廻霞赤童玄炎飈像凡十六字畢
閉眼存日中五色流霞下冠兆身洞煥一形
存見日中有一仙人形長八寸頭戴朱陽赤
冠衣絳錦丹裙下在兆身頭頂之上口引日
中赤丹金精石景水毋之𤤠灌漑兆形便臨
所盛水中暎日光而微呪曰
耀羅丹陽元景敷陳赤鑪大明九炁齊眞三
五運精二象交纒玉胞石髓鍊故反新流霞
玄注水毋凝神和魂柔魄内外同煙仰餐丹
華口啜日根靈芝盈溢面彂金仙與炁同軀
與日同存乗景飛空上造帝晨畢仰向日十
六嚥止取石景水毋之𤤠向日洗目并沐浴
形軀餘水放之西流行此九年面有金容内
外洞徹與日同光飛行玄虚上造日門此道
髙妙不傳下世輕泄寳文罰以鬼兵身沒鬼
官七祖獲殃




此流霞開明洞觀玉符東向朱書白紙上叩
齒十二通呪曰
太陽九道八眞齊明三五廻化混合丹靈石
景玉胞朱丹之精採納飛玄來降我形長與
三晨同死俱生畢以符投於石景水毋之中
右上清玉霞紫暎内觀上法一名金精石景
水毋玉胞經一名採服日根招霞之道帝君
常所寳祕紫筆書文紫金爲簡封於太上九
老仙都之房瓊宫玉室之内依科七百年一
出有金名玄圖緑字上清得見此文帝遣太
陽金童十二人侍衛巳身修行九年尅得上
仙白日昇天遊宴玉宫也
紫書訣言修上清玉霞紫暎内觀之道白日
昇玄之法常以月生三日取東井皇華之精
三升井華水也盛以金噐之中銅噐亦佳露
著中庭至月十六日夜半令月精光玄暎於
皇華丹景洞明皇華之中兆東向書黃炁陽
精洞明靈符投著皇華噐中轉西向叩齒二
十四通仰呼曰月魄曖簫芬豔翳寥婉虚
靈蘭鬱華結翹渟金清營炅容臺標凡二十
四字畢閉眼存月中五色流精紫光下冠兆
身洞匝一形存月中有一眞人形長九寸頭
戴紫冠通身衣黄錦飛帬下在兆頭上口引
月中皇華以灌激兆形便臨皇華噐中暎月
光而微呪曰
靈舒耀華三五洞清紫黄交降二炁混并天
元離合運度𧇊盈皇芝流溢黄胎結精景中
眞人陶灌我形月君夫人固我黄寧玉佩金
鐺使我徹明與月俱𧇊與月俱生長餐皇華
昇入帝庭浮遊太空匡御飛軿上享无極億
劫兆齡畢仰向月二十四嚥止取皇華向月
洗目及通身自盥洗畢餘殘悉放東流之水
行此九年目覩空洞徹見萬里逆究吉凶錬
容易體面有玉精體生紫光乗空駕虚飛行
上清此道髙妙不傳下世輕泄寳文罰以神
兵身沒幽泉殃流萬世長充鬼官




此黄炁陽精洞明靈符東向以黄筆書青紙
上叩齒十二通呪曰
陽藏隂生二炁交周天元混合三五應符服
御皇華靈降我軀長享景炁與神同休落巳
九玄叅駕飛浮畢以符放皇華之中
右上清玉霞紫暎内觀上法一名藏天隱月
玉胎之經一名八素眞經服月皇華帝君常
所寳祕紫筆書文紫金爲簡封於太上九老
仙都之房瓊宫玉室之内依科七百年一出
有金名玄圖緑字上清得見此文帝遣西華
玉女十二人侍衛兆身修行九年尅得上仙
白日昇天遊造帝房也凡行此道未至三日
皆沐浴蘭香清齋别房不交人事静思眞靈
對景霄晨至日行事如覩帝顔積感髣髴尅
日化仙若天隂无日亦可於室思而行之道
在精思故感而致焉
紫書訣言修行上眞之道當以三月九月十
二月三日十五日二十五日一年三月月三
過行之此月是九天元父受化之月日是逰
宴九天上宫值合之時也每至其日沐浴清
齋於𨼆寂之地不關人事正中時向東北之
上仰天思九天元父姓名身長九寸九分著
玄黄素靈之綬頭戴七稱朱玉之幘无極進
賢之冠居九天之上太極瓊宫玉寳之府丹
靈郷洞元里中時乘碧霞飛輿從十二飛龍
二十四仙人匡鵠侍輪逰於虚玄之上存思
分明令如對顔便九拜於元父三過隂喚元
父甲今有言乞與上昇奉侍帝靈輙叩齒九
通仰呪曰
髙上帝尊元始大神合眞胤炁形秀紫天乗
雲駕浮落景八煙廻輪曲降道廕我身得乗
霄景奉侍靈轅今日八㑹上願開陳所乞所
啓莫不如言長享元吉與帝同存畢仰嚥九
炁止如此元父感恱帝尊欣喜即命領仙注
子金名九年精思尅遣瓊輿下迎子身白日
飛昇上造帝晨此道髙妙如下世凡學所可
叅聞自无金名玄圖緑字上清莫得知見若
於機㑹遇得寳篇皆宿挺合仙但當寳録宻
而奉行輕說非眞羅延七祖父母長閉地獄
萬劫不原身沒鬼官萬不得仙
紫書訣言凡修上眞之道當以二月七月十
月月五日十六日二十九日一年三月月有
三日此月是九天玄母合化始生之月日是
天元合慶變雌天德之日也是其日沐浴清
齋别室寂䖏不關人事夜半露出中庭西南
向仰天思九天玄母姓名身長六寸六分著
青寳神光錦繡霜羅九色之綬頭戴紫元玄
黃寳冠居九炁无極之上瓊林七暎之宫玉
寳洞元之府九光郷上清里中時乗紫雲飛
精羽蓋從十二鳳凰三十六玉女匡鳯侍仙
逰於太清之上无崖之中存思分明朗然對
前便九拜於玄母三過隂喚玄母甲穢質貪
眞仰慕上清乞與盻接得侍玉靈叩齒九通
仰呪曰
三合五離混化二元炁凝成神神變合魂胎
養九天保固生門隂精玄降淘灌形源鍊質
染炁受化自然今日何日玄母開陳八願九
會上獲天眞景響參微得啓玉晨骨騰肉飛
乗虚絡煙上造紫轅長輔帝臣畢仰嚥九過
止如此玄母含暢帝妃憘懽天眞下降得見
靈顔即命青宫注上玉名九年精思帝遣玉
女乗雲下迎上昇玉清侍衞玄宫此道髙妙
非世所聞若有金名標侍帝簡得見此文皆
宿挺合仙尅得飛昇遊宴九天也慎勿輕宣
身没三官七祖被拷長閉河源凡行此道皆
當精心苦念目瞻靈顔仰希玄降以要飛仙
不得汙穢上干太眞身被禁閉萬不得仙若
天隂无日亦可於静室行事但使心目相應
口響相和神无不感道无不降學无不成道
降神附飛行太空也
紫書訣言凡修上眞之道常以九月九日七
月七日三月三日此日是九天眞女合慶玉
安遊宴霄庭敷陳納靈之日是其日五香沐
浴清齋隱處别室不交人事夜半露出焼香
北向仰思九天眞女諱字身長七寸七分著
七色耀雲羅袿明光九色紫錦飛裙頭戴玄
黄七稱進賢之冠居上上紫瓊宫玉景臺七
暎府金光郷无爲里中時乗紫霞飛盖緑軿
丹輿從上宫玉女三十六人手把神芝五色
華旛御飛鳯白鸞遊於九玄之上青天之崖
思畢心拜眞女四拜叩齒二十四通仰呪曰
天眞廻慶遊宴紫天敷陳納靈合運无間上
御玉宫下盻兆臣八會開張九願同纒思微
立感上𧇊神眞流精陶注玉華降身萬慶无
量長種芝田畢仰引炁二十四嚥止如此眞女
感恱神妃含懽上列玉帝奉兆玉名記書東
華參篇玉清也修之九年面彂金容體暎玉
光神妃交接身對靈眞尅乗飛盖遊宴紫庭
也此法髙妙世所不行若有金名書字紫簡
得見秘文骨挺應仙寳而宻修計日成仙輕
泄非眞罰以神兵長後幽泉七祖受累萬劫
不原
紫書訣言日暉中玄之道常當丙午庚午之
日日中時以九寸明鏡一面露却於中庭令
日精光暎於鏡中兆以南向面臨鏡上叩齒
二十四通呪曰
日精耀羅流光暎靈華芒八朗緯絡天庭歴
度應運玉胞充盈玄光童子日暉赤精廻眞
曲暎停午洞明金鏡採霞混合我形二景同
符與日齊并八十一息胃藏華生長保日月
天地相傾仰天口注日光引嚥三十六息畢
還以面臨鏡上又引嚥鏡中日精四十五息
畢還合八十一息也此日暉中玄之道也行
之三年目中童子有流紫玉光徹見萬里洞
鑒无窮面如赤丹體發金容行及日影如飛
乗空此玉帝上法傳於魯女女採精以登玉
庭其法寳秘不得妄傳傳非其人殃及七祖
身役下鬼萬不得仙凡修日暉中玄之道若
天隂无日亦可别室行事但嚥炁倍於日中
也當作百六十二息鏡每令精明勿使塵垢
不得妄令他人臨暎此至忌也經三人臨暎
則日中童子赤精二君云又下降令人失明
神亡可不慎之
此法西王母常所修授於青要帝君青要帝
君授於魯女魯女傳太陽女太陽女常於世
中行之洞覩玄空面生金光年七百嵗上和
之年時人謂之年十七八常乗飛鳯遊行天
下亦監察有道人或降以眞炁有宿分者或
於景響中遇而悟之得接眞形便能飛行
紫書訣言凡夫朔㑹之日此以天地二炁交
度度周則隂炁勃蕩陽精𧇊降當其日一時
之中天分操兵萬眞臨軒五星移度十天同
振修日暉中玄之道是其日當露出中庭以
明鏡向日兆身操大刀一口南向叩齒三十
六通仰呪曰
日暉童子陽光赤精耀羅眞人影中玉靈歷
運乗炁上下肅清隂貟内謀上侵日庭天臨
操仗帝臣輔兵三五正立陽光洞明天地代
食何賈敢生各反其位无使𧇊盈玉帝告命
靡不敬停便引炁二十四息止如此則天地
復位三五齊光童子感恱日暉廻靈流光玄
注陶降兆身則列名紫簡記篇玉清九年之
内得乗緑軿乗空駕虚飛行上清也
紫書訣言凡月蝕之日其夕隂炁𧇊陽炁盈
度分相加二景相征此皆天地有離合日月
之别炁乗有月𧇊之夕便侵謀於正炁也當
此之時皆五星宿帝晨部司勒命太隂齊兵
衛靈是其夕當出中庭取清水一瓫兆身操
刀一口臨水向月叩齒十六通呪曰
天地羅合負氣乗𧇊侵蝕月廬上干黄輝帝
臣操杖玉晨捕非天兵羅域神公放威有何
賈生附景乗微速反𥘉位无使有違畢三過
向月呪如此以刀右廻瓫水三過止臨水引
炁十六嚥畢月蝕即觧天景肅清三五齊輝
萬宫安寧也月中眞人夫人靈光感恱意懽
廻靈玄暎降子之情即記北帝落子死名注
上清宫玉篇給子玉女十二人侍衛兆身九
年如此得乗飛霞上造月庭其道至妙不行
於世得者寳祕慎勿輕傳此帝君紫書上法
王靈子所修項上常生紫光洞照十里中兩
目有流精如星暎照面發金容夜灼虚明役
使太陽金童太隂玉女各十二人其法至祕
不得輕傳若天隂不見日月者亦於室内行
此日潜相謀犯不可不救於正景也
紫書訣言凡修上清之道未能騰景霄庭宴
駕紫虚始欲渉學雖託志幽阜長齋窮林猶
不免於陽九之災承唐之年也
元始天王度厄寳眞玉符將可以防度此災
此符與九天俱生日月俱存渉洪泉而不沉
履猛火而不燒經白刄而不傷夀萬嵗而方
翹佩之九年形變易容體生竒光乗空飛行
上昇玉清依四極明科七百年有金名玉字
紫簡青宫聽傳三人輕泄不眞身没鬼官栲
延七祖長閉幽泉萬劫不原
大劫度厄寳命長存符





右元始九玄之精經太陽九會洪水滔天當
以青書白絹佩之頭上浮翔清波之上萬災
不能傷保身長命乆佩
神仙
小劫度厄寳命長存符





右九天太眞符經小陽九之周水火交横萬
災並興當以朱書白絹佩之左肘入淵不沉
入火不燃萬災不能害保身長命與
天同夀乆佩神仙
大百六度厄寳命長存符





右上皇玉天符經大百六之厄朱書白絹佩
之頭上流災暴厄所不能傷保身長命夀同
三光佩之九年白日飛仙上昇
太清
小百六度厄寳命長存符





右髙上紫虚玉符經小百六之厄黃書白絹
佩之左肘左千妖萬精疫癘横流災所不能
傷保身長命夀同天地佩之九年白日
飛昇
隂陽度厄寳命長存符





右三天童子玉符經天地攺度萬癘交横水
火兵病千灾並行黒書白絹佩之與天同年
與日月光九年飛行上昇太清
右度厄寳命長存符以元始天王傳於九成
公九成公者乃九天丈人身長九尺目圎口
方聲如雷頂有紫光暎照十天洞徹太无左右
侍女二十四人著九色斑丈之裘頭戴紫晨
之冠座紫虚之上空玄之中時乗飛鳯玄龍
遊於白水沙州空山之上自公受符以經七
千餘劫屢履陽激隂否百六之周浩翔洪波
之上而无厄㑹之憂召水毋以填源命九河
而止流勑隂官而自迎役六丁以自扶制五嶽
爲玄梁導羽騎以汎舟逍遥清虚極意遨遊
承天歷數法傳後賢若有玄圖於帝簡緑字
於上清當得此文得者位同靈仙超度百六白
日昇晨帝給玉童玉女各十二人傍衛巳身
惟當寳祕愼勿輕傳受符師弟子對齋九日
或三日資白絹年一尺紫紋三十二尺以誓
九天之信建日夜半露於中庭北向清酒一
升脯一勾棗五十枚九桮中一請符案上師
叩齒三十四通奉請九天使者鑒眞大夫令
有眞人男女某甲好樂神仙生值季世萬灾
流行謹受上符度命長存佩身之後與眞通
靈免過厄難得爲上眞乗空駕虚飛翔太清
以符授弟子畢也餘饌隨意所散
紫書訣言凡修上清之道兆身父母伯叔兄
弟於世上死亡兆身未得絶跡故在人中身
履死穢者三日當取清水一瓫眞朱一兩投
於水中兆於庭中南向臨水叩齒九通呪曰
氣化成神尸變入玄三化五鍊昇入九天之
劫更度甲身甲身更化得爲眞人畢男死思
玉童三人女死思玉女七人請瓫水以灌死
人之尸畢取水自洗手面仰天吩嗽畢又隂
呪曰
天氣已清人化己生得生上天九變受形五
苦三塗斷落死名超度窮魂還反南庭止如
此亡人即更受化生於九天之上九年得昇
玉清之宫其法妙於大洞度七祖之法玉帝
所祕不傳非人有金名帝圖緑字紫文不得
見此丈未經施用輕告於人七祖父母長閉
鬼官三塗五苦萬劫不原四極明科七百年
有眞人聽傳
紫書訣言凡上學之士遊行世路忽於道次
遇見死尸穢炁干身兆當行二十四歩止正
北向叩齒九通男尸思玉童三人女尸思玉
女七人來請兆玉谷之中皇芝素水以灌彼
死尸之上須㬰存死尸更生成人便隂呪曰
已枯後榮已滅復生得生上天更禀太靈九
天之劫反覆胎嬰穢累蕩滅白尸反生畢手
拭目二七過止如此穢炁即觧死人即更受
化後爲靈人也兆遇二十四過行此鍊呪功
滿德加名標上清二十四年剋乗雲輪飛行
九玄也紫書眞訣出自上皇玄古之道髙聖
所撰元皇玉帝以傳青要帝君此訣標於妙
用集爲金根衆經太帝以金晨玉童西華玉
女各二十四人侍衛靈文記功明善有犯上
科奏罪於玉帝告下五帝神兵罰子之身七
祖被拷長閉河源奉者慎焉

洞眞上清青要紫書金根衆經卷上










洞真上清青要紫書金根衆經卷下右四
　　上相青童君撰
元始天王經
元始天王禀天自然之胤結形未沌之霞託
體虚生之胎生乎空洞之際時玄景未分天
光冥逮浩漫太虚積七千餘劫天朗炁清二
暉纒終玄雲紫蓋映其首六氣之電翼其真
夜生自明神光燭室散虚馥之煙栖心霄霞
之境鍊容洞波之濵獨秉靈符之節抗御玄
降之章内炁玄崖潜想幽窮忽焉逍遥流䀎
忘旋瓊輪玉輿碧輦玄龍飛精流靄耀電虚
宫東遊碧水豪林之境上𢠾青霞九曲之房
進登金闕受號玉清紫虚髙上元皇太上大
道君金簡玉札使奏名東華方諸青宫
受命總綂億津玄降玉華之女金晨之童各
三千人飛龍毒獸巨虬千尋玃天奮爪備衛
玉關天威煥赫陳于廣庭飛青羽蓋流紫鳳
章金真玉光豁落七元神虎上符流金火鈴
結編元皇位登玉清掌括上皇髙帝之真道
備炁澄仍讃靈篇三十九章玉慧激詞演䆒
无窮妙音發於始天玉響啓於洞門故號
　　能書大洞真經其道極尊與元始俱生
髙上妙化量難可勝流音億兆而不休經萬
劫而方新自无金簡玉名不得參聞後學之
徒懃志髙尚棄累忘塵寂心長阜對景霄晨
精齋苦念倦不敢眠奏金簡玉札記名玉清
然後得受大洞真經口訣三元立到發音駭
動九天有得此章上真之根次有金簡奏札
玉郎名叅東華便爲真人室招虚生之暉堂
降百和之煙玉華侍側金晨衛形洞鍳極天
之崖恊三光以通真運五晨以騁駕䇿飛龍
以御輪上登三素之宫拜謁太帝之前髙上
元皇之所禀太上大道之極真㣲乎元始靈
化祕文以付上相青童君掌録東華使傳後
聖應爲真人者其道寳祕不傳下世輕泄神
文身没幽源殃及七玄長充下鬼萬不得仙
上相青童君曰金簡玉札出自太上靈都之
宫刻玉爲札結金爲簡書以朱文編以紫繩
常以玄雲紫蓋廕其房百和之香散其庭使
西華玉女金晨之童各三百人典衛靈文元
始天王受於太上大道君其真科七百年三
傳凡是學者雖未得此文其名皆巳逆參青
宫但无金簡玉字爾領仙侍郎典録玉司常
以隂察精麄其有勤尚苦志皆令玄授此文
使奏名玉皇三元東華太上當遣真人授其
真經後聖衆真莫不先奏簡於東華投玉札
於上清然後得受大洞真經精齋苦行上爲
真人未學之徒青宫无有金簡之録玉格无
有玄編之名神經亦不可得而授彼天魔亦
不可得而收真靈終亦不降玉女亦不衛子之
身今故禀上皇之科抄集品次以爲後學開
津之逕有心者冝加清齋督志懃尚注念玄
真感徹玉皇奏簡青宫便得誦詠神經通釋
幽玄太上剋遣丹輿飛軿來迎兆身上登玉
清然此經禁戒尤重非真不傳
太上常以正月一日七月七日九月九日一
年三遣玉晨元皇太極真人領仙玉郎詣東
華青宫校定真仙簿録其有金簡玉名者即
言奏三元隨學深淺玉童玉女防衛其身若
有漏泄輕真慢法爲玉童所奏雖有金簡即
被除移名鬼官身被風刀之栲七玄之祖運
蒙山之石填積夜之河
凡積學之士毎以其日當夷心寂室清齋静
念散香左右朱書金簡八通紫繩結篇以奏
髙上玉皇東華青宫玉札八枚以奏三元先
於室内東向叩齒九通讀簡札一過畢口祝
上啓太上髙上玉皇三十九帝二十四真甲
受生末世乆染囂塵感荷先慶福徳所鍾得
覩真文今奏金簡言名玉清封付靈嶽長爲
天臣乞白髙上記名三元賜給玉童玉女衛
身得乘飛霞上昇帝宫畢起再拜奏髙上玉
皇金簡上篇
某嶽先生王甲字某甲本命某子某月生某
年某月朔日子奏金簡紫録玉籍寳文上詣
太上髙上玉皇三十九帝二十四髙真金簡
紫輝玉景瓊宫
　右書紫文上一尺連金簡頭
係髙上虚皇玉清東華青宫真人王甲稽首
再拜
　右書一簡上
奏言
　右書一簡上
髙上虚皇玉晨太上大道君二十四玉皇三
十九帝尊甲季世小臣忝染餘慶福祚所充
得叅上真謹依玄格正月一日上奏金簡記
名東華乞賜編録降下真靈得乘飛霞上昇
帝晨身登金闕朝謁玉皇謹奏
　右三簡上令足
某郡某縣郷里某嶽道士王甲年如干𡻕字
某甲
右書一簡上
某子生某月子命屬某嶽某帝某里
　右書一簡上
太𡻕某子正月某子一日某子於某郡縣郷
中封某嶽奏
　右書一簡上
合用金簡八枚紫繩編之北向讀簡一過畢
起執簡再拜
奏三元君玉札上篇
某甲先生王甲字某甲本命某子某月生某
年正月朔一日某子奏金簡玉札仙簿録籍
符上詣白素元君黄素元君紫素元君三元
紫蓋金輝洞房宫
　右書一尺白文上連玉簡頭
係三元君玉清始學真人王甲稽首再拜
　右書一札上
奏上
　右書一札上
太素三元君甲昔有因縁福慶所種得受神
經未敢披看謹依東華玄格奉奏玉札記名
青宫上言三元乞賜編錄降下真靈得昇帝
晨上朝玉真謹奏
　右書三札上
某郡某縣郷里某嶽始學真人王甲年如干
字某甲
　右書一札上
某子生某月子命屬某嶽某帝某甲
　右書一札上
太𡻕某子正月某朔一日某子於某郡縣里
中封某嶽奏
　右書一札上
合用玉札八枚以紫繩編之西向讀玉札一
過畢口祝上答
太素元君黄素元君紫素元君甲昔蒙真師
盟授真經今奏玉札記名三清乞賜給玉女
真靈降身得乘紫霞上登帝宫畢起再拜奏
東華青宫上相金簡一篇某嶽先生王甲字
某甲本命某子某月生某年正月某朔一日
某子奏金簡青録仙籍文上詣玉寳玉金闕
上相髙晨師東海青童君東華方諸青宫
　右書青文一尺上連簡頭
係髙上玉清青童上相始學真人王甲稽首
再拜
　右書一簡上
奏言
　右書一簡上
太清玉寳金闕上相髙晨師東海青童君甲
沉染下俗慶運所充福祚下流得生人道叅
真係炁志在絶跡栖身長阜託廕靈嶽謹案
玄科奉奏金簡記名上宫乞賜上編玉清降
下神真得離下世上昇金闕進朝玉皇謹奏
　右書三簡上
封金簡玉札五嶽上法
某郡縣郷里某嶽始學真人王甲年如干字
某甲
　右書一簡上
某子生某月子命屬某嶽某帝某星
　右書一簡上
太𡻕某子正月某朔一日某子於某郡縣郷
里中封付某嶽奏
　右書一簡上
合用金簡八枚以紫繩結之東向讀簡一過
畢口祝上啓
太清玉寳金闕上相高晨師東海青童君甲
宿縁福慶充流後代蒙真師成就得受上經
謹奏金簡記名青宫乞賜編錄掌付玉郎普
告諸天諸地洞清洞淵洞源五嶽衆仙咸見
右别降以真靈得乘飛霞上昇三清畢起再拜
三面奏簡都畢還東向叩齒九通呪曰
元綱玄邈天真幽冥蒙受先慶福加來生昔
縁真師誡授寳經敢告三元上奏玉清金書
東華錄籍記名長爲帝臣希降真靈賜給玉
童玉女衛形得乘飛霄上昇金闕拜謁玉庭
畢仰嚥液九過止都記以簡札埋於所屬嶽
令玉皇篇在北三元篇在西青宫篇在東入
土三尺堅築其上埋畢北向伏地叩齒九通
又呪曰
名奏玉格錄字上清金簡玉札結篇皇庭髙
上玄遐三元幽冥真官來降謹關有靈封簡
神嶽録奏三清列上東華着我玉名得乘玄
輿飛霞緑軿上造三元騰身帝晨訖起再拜
元始天王所受太上投簡求仙上法三奏簡
札九年之内玉皇尅降丹精玉芝龍璽鳳章
太極真人來降子房三元剋遣玉童玉女三
十六人上相青童剋吿五嶽給以仙官飛霞
玄蓋迎子之身上昇金闕之宫太上寳祕此
文不傳於世故付上相青童掌錄以校真仙
簿籍傳付應爲真人者若有骨炁相冝或精
求苦念感徹上清得見上文其名便以逆注
青宫依科奏簡便成真人太上以西華玉女
三十六人侍衛靈篇記功明善子有此文常
當燒香禮念如奉君父神明自當降見於寢
房也違科泄慢則身没鬼官長閉地嶽萬不
得仙明慎之焉諸學仙之家无有此文不得
妄動三十九章玉清寳經凡詠玉經皆駭動
九天諸天王悉禮伏聽音所徹髙遠所制不
小詠誦之日東華領仙玉晨即校玉名有奏
金簡者即普告諸天諸地三界悉使詣界稽
首无有金名玉札而詠三十九章則遥動髙
上即下執司右别妄叩神經之者皆忘神失
精意性錯異怒喜无常也學者億萬至於合
真无一懃苦求㝷而鮮不中敗或自頽懈或
興憤忿作性罵詈誅擊神鬼或毀謗神文疑
惑不真或泄漏寳訣形露世間此皆由東華
无有金名不爲三界稱善而爲衆魔所乘萬
試所敗死之徴也故三十九章木可得而妄
動有得此經冝加禮拜清齋修奉不妄詠諷
乆乆自然當得金簡玉篇也
謁青宫投金簡上格
凡學道道成應真人皆先詣東華方諸青宫
投簡謁青童君也東華有六門門内週迴三
千里
東門名青華門門郎姓丘名伯淵主學仙簿
録所經
南門名神華玉門門郎姓玉名祖思主真人
神仙出入所經
西門名玉洞門門郎姓𢈔名尚節主髙上衆
真玉皇三十九章二十四玉真西龜王母所
出入
北門名玉隂門門郎姓史名少華主真仙及
始學者犯糺退降所經
東南門名天關門郎姓名名五車主人宿命
因縁簿録得仙所由
東北門名寒水門門郎姓童名林都主鬼爽
轉叙所經
右六門治天束𡾩山門有師子巨狩各三百
頭衛門侍門各三千守士學道之人冝先知
門名次第有知者則爲不死名便得奏青宫
然當入室燒香常存念門名及門郞姓字九
年剋得乘雲昇門也此道祕在玉寳宫内有
得知者白日昇天輕泄傳付非真長閉夜獄
終不得輕於東華青宫也門内有三宫
第一宫名方諸青宫
第二宫名玉寳青宫
第三宫名玉華青宫
宫内有玉𣗳數百株上有鵾鷂鳳皇九色之
鳥下有芝草玉井自生之泉飲之夀同三光
師子天獸附墻上相青童君治在方諸青宫
之内金殿瓊房之裏衆真侍女三千人侍衛
左右玄暉自映神燭自明青霞廕其上紫霄
繞其房宫内北殿上有金格格上有玉格格
上有學仙簿録及玄名年深深淺金簡玉札
有十萬篇領仙玉郎典之有知者白日昇天
玉寳王上相大司馬髙晨師治王寳青紫宫
雲繞其房虚煙生其堂自明神燭照其内衆
仙玉女三千人侍衛左右宫内北殿上有金
格格上有金章鳳璽玉札丹青羽蓋昇仙法
服以給成真之人又有學仙品目進叙及退
降簿録侍仙玉晨典之有知者白日昇天東
海青華小童治在玉華青宫紫雲蓋其上日
月夾其宇衆仙玉女三千人侍衛左右宫内
東殿玉格上有寳經三百卷玉訣九千篇主
學仙簿録應爲真人者授之玉晨監仙侍郞
典者白日昇天
東華青宫俯仰之格
青童君曰凡學道求仙冝知俯仰之格有知
者其名便以逆注青宫當懃心苦念入室燒
香存想六門三室之内使分明羅列便叩齒
三通仰呪曰
上清玄晨三宫六門典我玉名降我神真龍
裙羽章以給我身上昇玉清東華投篇名刻
金格長爲帝賔畢嚥炁九過止如此九年剋
得真靈下降玉女見形玄雲緑軿來迎子身
凡修此道不得履淹入穢常當清齋念真真
无不降其法祕要不得妄傳傳非其人殃及
七玄身被風刀之栲真人投簡正儀
凡學道道成皆先詣東華青官投金簡更受
仙號當至神華玉門未至門夾門有兩玉闕
當伏闕左投簡須㬰當報便起進門下又伏
門左須㬰當有四真人出引前便起直進方
諸青宫伏於階下臨時自當有侍者唱讃聽
唱便起再拜真人引上殿上當從南階左行
上伏於殿前須㬰當有領仙玉郎齎金簡紫
籍來校定玉名名叅紫簿即授玉札更署真
仙之號上昇玉清羽童丹青飛桾金真玉光
流金火鈴玉童玉女各三十六人仙官三十
六人受署畢便起再拜退還階下又再拜至
門止又再拜皆向宫也至時自當有所主統
所治住止遊於五嶽之儀格也此青宫舊格
不得妄傳未成真人者詣東華方諸青宫上
相青童君几前
某嶽先生王甲年如干𡻕一名某字甲某月生
右金簡儀書一簡上
此學道道成上詣青宫投金簡受署真仙上
格上相藏於玉寳之宫不傳下世若有得者
便是骨相合仙名應玉格自然亦得上昇青
宫也此法尤重不得妄宣有犯被拷三官深
冝慎之
上清金闕宫俯仰之格
上清金闕宫在三元宫之北相去五萬里髙
上所處之東去玄羽野西壟山九千里䖏玉
清之西與天關連臺外有四門門有兩闕一
闕金一闕玉皆夾門左右門有羽衣守士各
三百人師子巨獸各三百首内有清精玉芝
流霞之泉
東門名玉景金融門門有二玉晨王執九節
之麾各鎮一半髙上玉清虚皇太真之賔出
入之所經
南門名洞寳瓊雲門主真人飛仙遊宴八極
周行五嶽出入之所經
西門名玄京玉寳門主學仙受署真人進叙
録簿所由經也
北門名朔隂極雲門主真人犯非退降偏皇
之任學素簡所經由也
凡有四門門有兩闕金闕在左玉闕在右並
髙九千丈金闕以金爲柱紫雲爲蓋刻金題
闕衆真飛仙之號玉闕以青玉爲柱緑雲爲
蓋刻玉題闕上皇太真之號八闕悉如是闕
下則有青龍白虎䖏在左右天獸巨虬備衛
玉闕玉童玉女各三百人散香其間闕上有
九層金臺虚上玉晨領仙君所住門内周逥
七千里金闕宫䖏在中央中有金輝紫殿瓊
房玉室後聖金闕帝君所住紫雲廕其上緑
霞繞房日月夾照神燭自明金真玉女散香
虚庭流光八玄風皷玄旌廻儛旄蓋玉樹激
音琳枝自籟百響互生此金闕之上舘衆真
之所經其有四極真人主領學仙簿錄進叙
退降及始學儀則皆由四極真人也
真人奉玉札儀格
夫學道道成皆詣東華青宫校定金名退更
清齋三月書玉札一枚詣金闕謁金闕帝君
儀法當於洞寳瓊雲門外投玉札伏地須㬰
待報便起再拜四極真人當引入進金闕下
又在金闕左玉闕右伏地須㬰真人引進紫
殿當從左行繞玉景金融門過東南行上登
殿下㐲階左領仙玉郎以紫鳳丹章飛行玉
清飛青羽蓋丹錦飛裙十絶龍幡使登三元
宫流金火鈴玉札金章令召千靈流雲玄霞
九龍玉輿受號真仙飛行太空侍唱儀則事
畢便起再拜揖謝三過此受號而巳未得便
見帝君畢當直行詣朔隂極雲門金闕下東
向伏地稱遊學先生王甲今受帝君真仙之
號不勝喜慶謹詣闕謝聞乞丐虚上玉晨領
仙君記名玉闕係在真仙之次起再拜次詣
玄京玉寳門金闕下南向伏稱如上法次詣
洞寳瓊雲門金闕下西向伏稱如上法次詣
玉景金融門金闕下東向伏稱如上法詣四
門八闕畢還從玉景金融門外更再拜伏地
四極真人當齎金札玉章授其身時自當有
五嶽仙官雲車來迎也其時自當有所之方
面掌綂靈嶽之任也
詣玉清金闕宫後聖帝君几前
某嶽先生臣王甲年如干嵗字某甲
　右金簡文書一簡上
真人謁金闕投簡受號上法此學道道成上
詣金闕謁金闕帝君更受真仙之號拜謝儀
則帝君常所寳祕以授成真人之者不傳下
世有得金闕宫名及金簡儀則此名逆注金
格亦自然得登金闕也
金闕宫門名此皆九天之𨼆名於地上之音
異故髙上虛皇道君經易有九天之上西北
門名易有去玄京寳門三千五百里然運明
梁之炁二門相通也衆真之所遊叙次之所
關旣登易有之門便上昇帝堂得謁玄景玉
寳便得進朝三元學者未登此門冝知門名
徒苦渉山林絶志人間而不知門户之所由
天真之儀格何由得登金闕之宫夫存思之
道不知神名所在神固不降欲登金闕上詣
東華不知其名格宫因何登此乃出九天之
上袐於金闕之裏知之者不死得者飛仙學
者成真人世間不學之士有知金闕宫名天
下三界稱善萬神禮形千妖喪目而况於積
學之家耶其道寳貴不得輕傳非其人殃及
七祖巳身受考无復仙冀矣真人披天關飛
仙上法
天關者是九天之生門也治在九天東南角
一名天圖一名天關故爲三關也衆真之所
經神仙之所歷學者之由也其去金闕五千
里玉清上宫七千里得披三關便得上登金
闕逰宴玉清也
第一天關上有九層玉臺去地一千二百丈
下有長蛇數千飛龍毒獸備守玉關巨士三
千人皆備交金之領奮牡門端太虚玉晨監
字虚上明䖏在玉臺之上飛雲流霞夾映其
房日月玄照光洞玉清侍者真仙三百人主
上真出入開關所由
第二天圖上有六層玉臺髙九百丈下有長
虵數千飛龍毒獸備守玉關巨士三千人皆
備交金之領夾門兩端太上監真玉郎字玄
上伯鎮在玉臺之上丹雲紫蓋欝房玄光日
月映其間侍者真仙三百人主監衆真遊宴
之所經
第三天關上有三層玉臺髙六百丈下有長虵
數千飛龍毒獸備守玉關巨士三千人皆備
交金領夾衛兩端太帝監真玉司郞字无常
生領生玉臺之上玄雲蓋其上虚煙馥其庭
自明之光煥其形侍者真仙三百人主上天
衆真地下衆真簿録簡籍所關由之凡受投
金簡玉名之道當修披天關之法常當朝夕
入室燒香叩齒十二通東向心拜四方存思
見九天之端三關之下歷然分明都盡次存
七星在天之上隨運而轉我身在天闕星上
七星運我身至天關玉臺之下便投玉札一
枚奏名太虚玉晨監自通見玉晨監以札記
著玉格之上通我身至天圖之下
次存我身還七星之上七星運我至天圖玉
臺之下便投玉札一枚奏上上直真玉郎前
自通見直真玉郎以札記著玉格之上通我
身在天關之下
次存我身還七星之上七星運我至天關玉
臺之下便投玉札一枚奏太帝監真玉司郎
前自通見監真玉司郎以札記著玉格之上
通我身至金關之下玉清之宫
次存失去七星身在空玄之上溟涬之中无
所倚見須㬰覺在金闕玉景金融門之上投
金札一枚見四極真人以玉案承札入奏金
闕帝君前四極真人報與我俱登玉清之上
次存玉清之上四極溟然无崖唯見青炁鬰
鬰仰亦无天俛亦无地唯見中央有金門四
達内有瓊宫玉玄金枝夾生兩邉巨龍走獸
遊戯其巔存我周逰其間良乆覺如睡眠巳
逺寢床身中覺怳怳惚惚如體蹈空存遊洞
都畢便叩齒三十六通仰天呪曰
三華寳矅玉都開明玄暉敷陳映監无形金
簡緑字剋奏玉名朗覩九天上戯三清天關
三圖迴登紫庭金闕受號東華記生得乘八
景叅御飛軿畢嚥炁九過止
凡學之人而不知披天之關奏簡記名之道
萬亦旡成也三關緫綂諸天諸地上真飛仙
及始學簿録莫不經於三關者也凡積學之
徒能使九天三關有玉名三關玉晨奏於太
上大帝之宫帝君自當遣玉童玉女各十二
人營衛子身此太帝之上篇以傳天帝君天
帝君以傳南極上元君南極上元君以傳太
㣲天帝君太㣲天帝君以傳金闕帝君金闕
帝君以傳上相青童君使教後學應爲真人
者依玄科七百年内聽得三出上元君以西
華玉女九十人衛在南極紫房之内
青童君曰有骨相應玄得見此道知有投簡
之法便成真人但其科尢重不得輕泄夫學
者積億遇真者幾人故中央黄老君云得見
大洞真經三十九章便白日昇天而有修之
者積年无成便謂經之不真此皆坐由東華
无有金簡之目金闕无有玉札之名真不爲
其降而爲天魔所乘故有不感之效徒得神
經萬亦不成矣向使先奏金簡於青宫奉玉
札於帝皇得給金晨玉童西華玉女侍衛靈
文普下諸天諸地三界稱善詠章萬遍豈不
有致瓊輿紫軿之感耶披三關投玉札昇仙
上文詣天關玉臺太虚玉晨監几下某郡縣
里郷真人王甲年如干嵗字某甲
詣天圖玉臺太上直真玉郎几下某郡縣郷
里真人王甲年如干𡻕字某甲
詣天關玉臺太帝監真玉司几下某郡縣郷
里真人王甲年如干歳字某甲
　右書三玉札上令長一尺六寸
披金闕投玉札昇仙上文詣金闕宫玉闕帝
君几前某郡縣郷里真人王甲年如干𡻕字
某甲某月生
　右書玉札上令長一尺六寸
青童君云无有金簡者銀木亦可當无有玉
札者桐木亦可當但令精好直理无關節耳
青童君曰存披天關天圖天關上登青宫金
闕玉清之道當書玉札先入室叩齒十二通
東向讀札畢仍備修存念之道畢取札祕於
雲錦之囊常燒香左右不得輕露此上真之
至號玉郎之靈篇也
若有金名玉字逆注青宫得見此道當依太
真之科齎金簡玉札各一枚長一尺六寸廣
二寸四分金龍玉魚各一枚紫繒百尺青紋
四十尺以爲太真之盟奉有經之師師東向
受者北向告北帝爲盟告七祖爲誓約不宣
泄之信當依玄科七百年内三傳傳非其人
七玄之祖長充鬼役身没九泉萬不得仙篤志
之士希仙之夫當案科而奉真依文而修焉




洞真上清青要紫書金根衆經卷下
