#+TITLE: 洞元子內丹訣-北宋-
#+DATE: 2018-05-12 10:22:05
#+SOURCE: github.com/kanripo/KR5d0120 master 7faf8c1a                
洞元子内丹訣序婦七
上古道士得道者百萬其人著書誘善者萬
一分矣然者辭多指示則弗露眞源文㫖大
綱悉惑於衆或使人考厥外典用合玄元比
象既繁閫閾莫履非達道之士無能曉諸然
聖道不書於簡冊而修鍊自有於塗程或成
之於十月或就之於千日少有差誤終墜下
鬼故畫八卦者必列乎象辯吉凶者必重其
爻日月往還變在其中矣爻象成乎内則變
化見乎外生乎萬物天地之大德也聖人則
之必寳乎位也寳位者聖人之身匪名位歟
位存則仁者處之位喪則仁者去之仁者苟
性其能修鍊乎知之修鍊其匪聖人乎烏兎
奔馳以成其明寒暑交代以成其歲龍蟄而
求化蠖屈而求進精想在神終獲其用寂然
能守天下之事殊塗而同歸也故仁者安其
身默居以俟其用崇乎德業以達其身近代
迷謬之徒纔達小乘便云得道惟求想脫稱
是神仙殊不知想脫之塗悉爲神亂未若神
仙鍊神爲仙也惟人有神常能自見雖目常
覩亦不自識故聖人謂日用而不知也設使
有士臨鑑自顧鑑中之像其匪神乎容質美
陋必形於照中照中之姿曷異於臨照之士
故照中之像其曰神乎人見其神不期修鍊
其爲鬼乎是以聖人謂人知其神而神不知
不神而神此之謂也夫以修鍊以神爲仙者
必先鍊厥形厥形若全神自全也或曰何謂
形全則神全對曰謂有士瞽其一目臨照自
觀照中像亦如之未有瞽士臨照之中像弗
瞽也全士臨照中之像瞽焉所以必先全形
也又問曰神居於人身乎曰居之何以對照
而出也答曰對照弗出者是人之盲神出而
不見也且人身神其如宅乎神居人形又若
人之舍於室爾苟出入無滯關鍵牢宻亡差
誤也故室壞則人去形敗則神逝此之謂要
道也凡修鍊者必先寬仁厚德多義足信揚
慈豐惠惡貪遠害嫉妬之行弗行焉可謂明
也已矣矯佞之言弗出焉可謂直也已矣見
溺必拯見焚必救見困必扶見幼必懷見耆
必安見危必濟見難必拔臨刑必減臨怒而
息臨事而思臨民而惠見惡如探湯見善如
不及隂功久積陽德自繁無加嫉妬以自壞
也無恃淫慾以自伐也精存則神固精竭則
神去故聖人言先精而後神也先神而後仙
也近代學徒不知聖道咸行戒潔戒行專一
林泉糲食麤衣不親房室精無所漏神亦自
全尚可延齡以居濁世及當數盡積薪焚燒
所存無漏之精盡爲戒珠之異烈火不能爲
燼水流不能爲溺此徒尚可如斯至士豈不
達矣故諸子謂精也者施之於人則生人存
之於身則生身此誠至理也夫修道之士鍊
神爲仙隂籍削名鬼顧遐逝雖塵數及盡復
能逭諸是以老君曰我命在我不在於天也
竊覩近代學道之士纔看諸子之說未明㫖
趣便曰窮通匪測淵深則云洞達或録房中
之妙或稱鉛汞之功言御女三千可冲霄漢
餌丹一粒便可飛仙未能了達玄元惟務詐
揚聖道至使人廣求鉛汞多蓄嬌嬈畫八卦
以爲爐仍煩僻觸當一深而取用更役心神
以祕精之有功御女之得事或有問之則曰
還精補腦可得不老矣又曰一隂一陽之謂
道一動一靜交相養矣此蓋愚輩不達奥㫖
妄引聖言據證淫書以迷下鬼豈不聞昔人
謂服藥百裹不如獨卧又曰鍊鉛汞者即云
大藥御少女者即日内丹達士側聆豈己歎
息或曰上古神仙所著經論修養之道宴繁
厥塗或以玉津灌漱靈根或以鼓咽納彼炁
海大數有八十一小數有三十六或運炁以
入腦即曰朝元或斷穀以不食則曰大道或
臨房而閉泄或端坐而閉息此能在意根尋
按本修鍊其可飛仙乎答曰子言愚矣竊觀
近世學者只憑鼓咽馳運泥丸斷穀不食安
禪入定顛倒五藏恃賴淫慾斷穀者便曰神
仙入定者便曰菩薩殊不知佛謂禪定爲大
乘小乘老君謂靜定爲大靜小靜變化之道
同歸一塗斯斷安定閉精存神皆上古賢聖
擒心之術也至道示人之門也若人之入國
未有不因門閾而至者苟得其門而入者國
家之事可以目覽斯皆學道者以鼓咽朝元
存神入定擒其心者存神之門户也未有不
因斯而至者夫修仙之道始於十月畢於三
年解脫穢軀如蟬蛻殻夫天生萬物唯人最
靈故蟬之解也以穢而刻之是以速成於人
也子不見蛇乎功積千年方蛻爲龍既蛻爲
龍後安大靜又歷千年荐解其屍其骨色玄
爲第一蛻也復安大靜又歷千年屍解其軀
骨唯色青爲第二蛻也次安大靜復歷千年
又解其形其骨色赤爲第三蛻也又鍊其炁
再度千年復解其屍骨唯色白爲第四蛻也
復安大靜又歷千年更解其屍骨唯色黄爲
第五蛻也又安大靜復滿千年再解其形是
爲神龍蛇一蛻而爲黑龍二蛻而爲青龍三
蛻而爲赤龍四蛻爲白龍五蛻爲黄龍六蛻
爲神龍七蛻爲應龍故世有五色龍骨者此
之謂也其俗夫下士皆曰龍蛻骨也蓋不知
之所蛻者皆龍之屍解乎故人之千日蛇之
千年蟬速成形者以食穢而刻之所以别貴
賤耳一蛻而黑者爲坎卦之謂也兩蛻而青
者震卦之謂也三蛻而赤者离卦之謂也四
蛻而白者兊卦之謂也五蛻而黄者坤卦之
謂也六蛻而神龍者乾卦之謂也七蛻而應
龍者八卦備之謂也燒大丹者爐畫八卦進
以方位燒以四時皆其象也夫聖人畫八卦
蓋飛仙修鍊之功也聖人以之命决吉凶人
執之者愚矣運諸其象差其爻者凶故吉凶
悔吝生也故經謂執著之者不明道德此之
謂矣今之人纔及斷穀安定之門自階神仙
感執著之吁誠實可哀哉夫鍊炁不由八卦
者悉虚疲役耳今備述神仙修養之叙咸爲
篇次欲諸學者不枉其志即不必以周易參
同契太易至圖而合之理實焕然細述厥㫖
凡諸道士審而味之矣








洞元子内丹訣卷上
　　　玄元篇第一
夫鍊丹之士非鍊凡鉛汞也所鍊者眞鉛眞
汞也蓋聖人取象而比之以式於衆云執鉛
投汞火候以時採諸花耳人鑒悮也北方正
炁曰水南方正炁曰火水火二炁採必有時
用必有日苟採取失候雖鍊百載亦徒爲也
若使日月歸元水火得濟功成至速故丹者
丹田之謂也其奚有鉛汞能成乎且上丹田
曰泥丸中丹田曰絳宫下丹田曰炁海亦曰
鼎取水火之炁歸之於鼎故曰爐寡淫慾惜
精液實筋骨榮泥丸者故鍊上丹田也多忠
孝惻隱之心負拯救扶危之道履仁終日猶
恐不及博施濟衆嫉妬弗恃抱元守一精無
摇蕩者鍊中丹也納水火之炁歸爐鼎之中
弗蕩厥精終固其根者鍊下丹田也三丹若
就焉能死及夫天地之形久長者也寒暑往
來日月迭運大嶽有雲巨海有潮斯皆炁候
往還也人亦如之故以眼目比之爲日月腸
胃比之爲江海肝比東方木心比南方火肺
比西方金腎比北方水脾比中央土炁候出
没比之爲雲津液往來比之爲潮血脉通流
比之爲河下元精室比之爲海故聖人順天
地造化取象而修之乃長生飛仙也多見愚
輩悮役心神迷執己見寢食或忘區區終日
莫見成功凡隂陽之炁採必有時採若有差
丹莫得就夫五月一隂生陽衰而隂盛也隂
陽之炁生必有日採必有時故年有月也日
有時也十一月爲之冬至日一陽生也他皆
倣此也陽皆得以用之隂得以休之故人採
炁者多以半夜子時爲候斯亦然也大用之
候冬至也小用之候半夜也此失之毫釐差
之千里也
　　　訣曰
凡鉛凡汞非水火眞水眞火唯一箇化爲龍
虎鎮相隨龍若行時虎不坐但於至日勤驅
逐半夜子時令相續炁爲龍兮津爲虎相將
直入玄宫去審其時候若獲之是人皆適雲
霄路
　　　坎宫篇第二
坎者北方也爲隂爲月爲虎爲水爲炁其卦
得　兩隂而一陽也隂中陽生也水能育萬
物炁能生萬物混沌之分其炁象同水然後
生陽陽處殻中卵之象也亦坎卦二隂而一
陽隂包乎陽也隂極陽生之謂故能生其陽
陽生而合隂則分爲天地天地生萬物道之
源耳天地長久始於水也故鍊炁者守乎坎
亡坎者亡母也萬物無母而不育故必守母
然後成耳居蒙昧之中理者其坎之謂歟是
杳冥之中養精明恍惚之中得物者成其精
獲其物得無故乎君子處身於罹亂之際必
全其志養氣於杳冥之間必保其道志全則
無不立道保則無不就易曰有孚維心享用
而行者不升於天天則險也至於玄牝之門
復歸於海出於玄牝則亡也故易曰行有尚
用者二隂俱往朝於谷神歷諸經脉及諸齶
峯是以易象坎重隂也炁上而無差津注而
不亂採必以日用必以時精不蕩炁不錯巡
歷塗轍同歸於一故易曰水流而不盈行險
而不失其信夫修炁者常習坎宫運行有度
晝夜匪失於千日功畢其數故易曰君子以
常德行習教事又曰三歲不得凶千日不就
終凶也炁海曰鼎亦日器兩隂並薦下歸鼎
津爲玉華鼎曰靈根氣行之塗亦曰衡廬玉
華之味其甘若蜜既歸於鼎始成厥道故易
曰六四罇酒簋貳用缶納約是也類象
　　　彖曰
坎宫之象混沌也杳冥也恍惚也相生也隂
陽也子母也運而心亨者有信也流而不盈
險而不失有誠者也匪常德行習教事不周
千日凶者也本宫之液鍊之日久玉華迅激
津者也六四罇酒二隂之液者也納之用缶
鼎器也君子履是有或過莫大焉
　　　訣曰
氣之爲龍津作虎水有骨兮火有土時人不
會一隂陽不知本生一子母子迎母母隨子
罇酒嘉味甘如醴扶入河車般載歸白頭相
守無能死玄牝之門宻關鎖逍遥只向瓊臺
坐沐身除却有神泉饌食自能發元火千日
功成生子孫故云我命即在我
　　　离宫篇第三
離宫南方之位也王德在火麗也發也太陽
之炁既剛且猛故其卦得　離之象柔其中
而剛其外也以柔悅剛以剛禦柔和而順也
陽極則隂生隂極則陽生故坎中剛离中柔
和而順也日中烏月中兎重明之盛匪獲隂
德弗能久也重隂之盛匪得陽不能永也夫
修炁之事匪獨運坎宫而得成坎也匪獨運
离宫而得成离也若當獨運隂陽不睦必致
差錯難得其成功也若掘地而求日月也坎
有陽离有隂互相運之以成厥象故易曰畜
牝牛吉牛者丑也丑者隂也丑北方末位也
與坎爲鄰离火炎盛必坎水以濟之不濟則
凶也故曰畜牝牛吉納而歸鼎同流衡廬體
炁光華顔若氷玉故易曰大人以繼明照於
四方納离之炁以坎成之生自于心心爲帝
君審宜行履無失厥度失度則凶故易曰突
如其來如焚如棄如死如注曰逼近至尊心
之謂也類象
　　　彖曰
以柔悅剛以剛禦柔隂陽之道和者也運坎
成离運离成坎隂陽之炁動靜交相養者也
畜牝牛取柔制剛者也大人以繼明照於四
方納离炁之盛炳焕人色四體悅澤無諸疾
疹者也突如其來如焚如死如棄如隂陽炁
順以明兼暗以昏待曉道成於被歲形斯棄
者也道者習是无妄必至也
　　　訣曰
一虎功能御兩龍相將出入在玄宫玄宫臺
殿天河闊中含皎皎一輪月月中有兎深顛
蹶勾引陽烏半夜發自求金體欲鼎烹不是
鋒鋩誰敢煞坎宫女子年方少長著玄衣誇
窈窕雙雙終夜理雲鬟不見良人終不笑賴
得离家兩箇郎三才必備貌堂堂來卜婚姻
始稱心合巹同柸設玉漿玉漿飲絶安穩睡
玄黄炁作花花被玉堂金殿結成心誓卜合
歡千萬歲千萬歲後更重誓這迴直看終天
地既被學人合相娱教人嫁與嬰兒去嬰兒
陽炁未能全教妾子孫生何處
　　　既濟篇第四
既濟者皆濟也大小皆濟故曰既又曰敗而
能立漏而不溺故其卦得　　既濟之象隂
陽耦也耦以不蕩故曰濟一隂一陽謂之道
既濟之象是也夫修炁者必以子後先納离
离六備後納坎坎六足离先而居下坎後而
居上故上下水火以得乎濟濟旡不濟也初
九盛陽歸之於鼎故易謂濡其尾也坎宫勾
女始离本位朝於鼎失家而爲旅初九离界
得之少隂少陽始在厥耦意未稠宻故易謂
喪其茀也七日得久以和也抽坎宫之炁歸
於下丹田與離爲匹行之三年厥功自至故
易謂伐鬼方三年克之也陽敗之士老以奉
道知坎离之謂用鍊以弗闕守時不失亦可
補益正炁久久能行自致神仙故易謂繻有
衣袽終日戒易曰袽所以塞舟漏也類象
　　　彖曰
先离後坎水火也水火之象得濟者隂陽之
耦也水火投鼎故濡其尾也坎女别立离男
獲之非聚以合獲於中道故喪其茀也七日
得者久自睦也伐鬼方三年鬼方隂也坎宫
之炁抽運千日然後成功故克之也修道之
士縱老而此鍊炁弗怠則精神自補故袽所
以塞舟漏也
　　　訣曰
黄离男子藝奇絶萬里抛家朝金闕才入金
門日未多巍巍獨秉丈夫節无何北方有佳
人顔如桃李體如銀獨駕河車离玉户來朝
元府自求親親姻得合天地會日月運行常
進退半夜相期向子時是致隂陽成既濟
　　　未濟篇第五
隂始陽末故曰未濟未濟終濟也以隂陽之
順故終濟爾其卦得　　隂陽之順上火下
水而能自濟夫修炁者復於午前隂炁未生
抽而納之互成厥體先坎而後离也故六備
离六次夫一隂始納歸諸太倉隂炁始微故
曰未濟大易謂小狐既濟濡其尾是也离之
一陽次投於鼎隂僞斯獲故曰終濟而以剛
健拯乎柔弱大易謂曳其輪貞吉是也以剛
禦柔以隂制陽君子之道和於小人大易謂
君子之光有孚是也未濟之拯而得必濟君
子獲禄固於家也道士獲祉固於身也大易
謂上九有孚於飲酒是也類象
　　　彖曰
小狐汔濟者狐爲隂物力小且微欲濟則必
先濡矣隂物者坎之謂也隂爲陽得坎正其
中剛柔和悅故曳輪也君子之道先卑而後
尊無咎而後貞處未濟之時故弱於民及終
濟之後必上於民故君子之光有孚也終濟
之下固身知命獲天之禄故有孚於飲酒也
一隂一陽剛柔之位無忒乃順天之道以行
其炁故終濟
　　　訣曰
玄宫門户深關鎖二八佳人矜嫋娜長怨良
媒不到門支頤獨守粧樓坐不教父母知端
的潜出閨門衒顔色信步尋房到太陽直入
龍宫無氣力便得陽郎駕火輪非時結佩旋
成親一隂一陽遞相制長生之道必終濟
　　　未濟既濟篇第六
未濟先陽而後隂也既濟先水而後火也卦
象在前先天而後地者隂陽之順也先月而
後日者子母之道也故合同一是生萬物凡
修炁者必於厥時既得其時用先四离而後
四坎再四离以合之互成一十二象又復以
時先四坎後四离再四坎以合之十二卦功
畢於此
　　　訣曰
太陽始生月始運太陽未減月須進時人剛
道月生遲一夕周天十二迴子若行時吾亦
去吾若前時子弗住與子相隨千萬秋得地
得時須擬聚不得地勿妄爲不得時勿妄施
審宜深須固護勿使常人知我是仙兮汝是
屍
　　　乾宫篇第七
天地始育於隂陽之炁也故先坎離而後乾
坤日月運行天地之内以近言焉則先乾坤
而後水火也陽德之盛行而無倦始則氤氲
終則有覩自剛弗息自礪無退健以能行剛
以弗由聚之則同於毫芥展之則彌綸萬物
可尊而不可親示其崇也可望而不可測示
其神也終日無怠弗失其幾者唯乾之謂乎
其卦得　凡修炁之士久而行之止於乾者
道德固也天地能變化生萬物因天地而滋
之變化亦如之必以時單引而納之納之者
謂之青龍一陽始往厥力在微未能變化施
張其位君子固窮以俟乎盛易曰初九潜龍
勿用勿用者未用也再引而申來諸勝地陽
德相契勃然以盛赫然以作焕然以來炳然
以居德能普濟以處中位位於中契上下在
天故易曰九二見龍在田引而荐申厥象以
成處上之極不履重剛未可以安君子以寡
思慮誡慾樂修道德爲城池斷仁義爲干櫓
愼言語而宻樞機體杳㝠而視有得終時無
怠以行其道故易曰九三君子終日乾乾夕
惕若厲無咎乾本無名引而行之則而象之
强而行之萬而始之故得名也一炁演暢玉
華湧流貫注靈源各司其位功畢千日視能
變化故易曰雲行雨施品物流形大明終始
時乘六龍以御天乾道變化各正性命君子
以納其象靈芝未萌根方在植再而申之陽
德見盛一爻相契事無不乂故獲其利而利
於身也既利於身固以必守無却逸志故易
曰元者善之長亨者嘉之會利者義之和貞
者事之幹是以元亨利貞之道備矣類象
　　　彖曰
潜龍勿用君子之道始微光者見龍在田青
龍出隱將德其用以朝於鼎也終日乾乾夕
惕無咎道之始著戒之在慾至而行者也雲
行雨施津炁同往者大明終始千日之功
　　　訣曰
君子之道始若明勿爲勿用不勤行一龍若
再歸元鼎炳然通議達神明火就燥兮雲從
龍響應聲兮虎引風存得谷神若不死不放
青龍馳外地驅唱將來人太陽任從變化力
施張驅逐若不動敗壞千千衆莫鍊砂莫結
汞隂陽炭火不須弄古來破却千萬家盡見
神仙不迎送迎有方送有位安穩金房陳寳
器陳寳器須得地安排龍虎要依位不教水
火性不和是人必得乾元利
　　　坤宫篇第八
天地之道莫大於隂陽隂極以蕩必陽以御
之陽盛於剛必隂以伏之御伏既定龍虎自
安而能守厥位自固故天地德合日月配四
時序理鬼神吉凶而偶者道機之大也夫坤
之道能順爾柔順自守萬物以生貞利自保
萬物以成其卦得　坤者順也柔順之道保
以成體然後利貞夫鍊炁者必以時取之按
而餌之使天地之道寒暑弗愆寒暑弗愆則
百事乂順天之道和而合之然後保大保久
故彖謂順承天休德合無疆之類也始以微
隂用事次以成隂見理自潜及著德合太眞
君子用之吉無不利故象謂君子德厚載物
初九履霜堅冰至之類是也黄鍾之炁總而
集之能悅四體四體既睦其道也嘉故象謂
地道也光六三含章又曰黄裳元吉先天而
後地納諸鼎器二炁既交精炁渾溢隂極而
陽制故象曰龍戰于野其血玄黄類象
　　　彖曰
順承天休隂德陽也履霜堅冰自微而著者
也六三含章土德之厚者也玄黄之血天地
之精炁者也故易謂玄黄者天地之雜天玄
而地黄厥道昭矣
　　　訣曰
黄婆有女顔如金未見良媒不稱心守貞有
志同冰玉張三李四莫相侵天王有子年方
盛先在中宫施德政因循獨步出他門便解
金環爲永定永定必期功千日門户光華家
道出子孫生得勝爺孃才離胞胎便巾櫛
　　　兊艮二宫篇第九
　兊者悅也剛中柔外順天以應人三日哉
生魄陽王而隂微故行炁者必以時抽青龍
於离宫納數惟九增隂炁之不足隂微厥位
命陽以補之其卦得兌止於月圓必住其補
補之若過隂陽失道十六日隂盛陽不足行
炁者必以時抽白虎於坎宫納數在七以補
陽炁隂盛而陽劣故其卦得艮　艮者止也
止必以時時行則行時止則止君子之道盈
虚消息備矣艮其爲山兌其爲澤山澤之象
於此明矣先兌而後艮故其卦得　　損之
爲義大矣哉行炁之道止於此者功將畢焉
損上而益下滅存而生之也凡納氣者每月
前後各三日住行其炁謂之滅没以應天時
也斯謂至道
　　　訣曰
陽炁微而運青龍一九初生自有功陽炁王
時增白虎三四之功爰有度隂陽衰有常規
聖人知者自補之補之至道復如何前三後
三須要忌修持若不順天時亦與凡夫無别
異安排次第須依位若失分毫差大事不知
位莫妄誇千萬行之徒破家
　　　變象篇第十
六爻動發八卦是生八卦震盪吉凶繇是著
矣君子觀炁象審變化其能脫乎故先火而
後水者得乎既濟先水而後火者得乎未濟
先離而後乾者得乎天火　　天火之象易
曰同人君子能通天下之志也先玄武而後
白虎者得乎地水　　地水之象易曰師貞
達師貞者承天之寵也反而視之其象各異
行坎離畢於九月續坎離亦如之夾坎離如
之乘龍虎於三月然後易矣
洞元子内丹訣卷上
洞元子内丹訣卷下婦八
　　　水火篇第十一
龍虎成象功畢九十日盡即安神定意寂守
空室瞪目固躬驅逐水火意散而止
　　　訣曰
金烏飛入月宫來陽焰炎炎意不回如奔兎
入离宫去秋水一輪流不瀑换頭改面人不
知施張造化逡巡時男子化爲眞女子女兒
變作丈夫兒就中此事多顛倒隂陽變换却
爲道坎家女子便衣黄離舍兒郎翻著皂男
子燒鍊得黄金舉動分明自稱心女兒心頭
凉便喜不摇扇坐絳紗隂誰爲離宫無變作
陽爻發動投珠閣體象分明立是乾誰人敢
道隂陽錯孰謂離宫純貯水水性圓流無定
止近陽則熱近水寒柔順性情難可比從此
天地生黄芽黄芽自發黄金葩若能收拾永
爲業但知滿滿載河車河車還得歸君處任
是飢年不困度只由自己生子孫莫認他人
爲父母
　　　焚魔篇第十二
魔者五穀之聚毒也每五日一度自坎宫起
止於離熾然四出焰諸五毒
　　　訣曰
四時節候常須避自有火居深海底陽焰炎
炎透水明不運無能成大事倏然突出玄泉
去龍若行時虎避路奔馳直入太陽宫炎漢
當時火得聚會合離兵舉戈戟丹田縱牛千
萬隻魔王束手自歸降片時焚盡三尸域何
人獨守其中坐宻把鬼關牢閉鎖直教焚著
天地涯萬物無由能盜我萬物盜人人數至
他人將侵己田地愼須守護莫教耕耕破無
因作活計審須探候莫差錯三朝五日先計
度的的若還待奪來便教發火爇成灰三焚
若是終不去自家别覓飛騰路
　　　交遘篇第十三
交遘者相遇也謂眞龍眞虎以時相遇故曰
遘凡龍虎交遘日必與元火日相避亦與天
地節候日違之
　　　訣曰
青龍久居南岳裏白虎翻藏北海底天符若
不下天催只倚嵌峙石壁睡帝君有命垂丹
招抖擻鱗鬐離古道裂破隂雲放電光全角
低昂日爭耀順天左轉投暘谷明霞鎻斷黄
金屋叱他白虎出玄宫微微一笑生清風清
風當右旋直入火城裏城中事不煩且要淨
安止如是使三回行時弗急催龍虎若能役
已是神仙才
　　　元火篇第十四
火非離火也坎户有之腎爲一體之宗人敗
之則滅其身故曰元坎内陽而外隂故曰元
火是以聖人積其火而温其室使萬神咸安
其居室不焕則萬神得而去之也其能任而
運者即畢矣
　　　訣曰
四時首有王相日子後先排離坎畢開却南
方大火城城中有泉甘如蜜一盃澄徹深无
底養得金烏不老死何人特爲决沙堤教放
通流舟楫濟崩奔一注朝元首驚他玉兎狼
忙起避却罟礙直出臍倒入隂關過九里逢
著泥丸猶不住直見蒼華方回去烘然遍滿
天地間謼得群魔走无處俄然一衆秋毫中
一一依資歸絳宫蟾蜍飛入明月去金烏却
上白日中
　　　沐浴篇第十五
修鍊之士必潔其身潔其身者无尚於沐浴沐
浴者非塵世香水之謂歟神仙之侣必非水而
焉能淨諸故非水之水是眞水也眞水之源其
派甚微决而用之歷劫莫盡貯之秋毫不能
盈包天地不能備故用之者非聖賢必溺諸
　　　訣曰
金烏飛翥未乃午安排坎卦須依叙然後决
乎北海泉直使玉蟾乾處住波濤汹湧注南
蠻陷却千山與萬山冷瀉秋天月一輪攻人
肌骨森森寒衝動南方丙丁火不敢依城安
穩坐駕得金輪奔月宫來結蟾蜍權且過逡
巡駭浪出秋毫渺瀰無際漲波濤青龍自鎮
元陽海孰敢持竿釣巨鼇眞人自向其中浴
紺髮童顔眉更緑爲是平生好潔身盡日浮
沉都不足離宫渾是水坎室却純陽造化一
何變天地能弛張孰留此畢術龍虎非久潜
只銷一粒藥倒女却成男
　　　母子篇第十六
子非母弗育母非子弗守育不以道失其母
守不以寂失其子苟子母聚而不散道爲至
矣
　　　訣曰
三魂與七魄盡在人身中唯神與其意二要
互相通保之弗使散大道之始終子母若團
圓蛇焉不作龍
　　　抱元守一篇第十七
自古聖賢得道者皆自此而出得其道未盡
者咸想脫之謂也即今之釋子安禪入定坐
化者皆明道得其至要者謂之隂脫即今之
道士尸解之類也修此祕道成有關鍵其訣
在口
　　　訣曰
抱元不遷要道全抱元得遷定可仙守一不
失萬事畢我命在我不在天丹田有物炎如
火淡然滋味甘如蜜但能冥守不參差一日
精妍勝一日時遷彼位來絳宫往來車馬自
相通有時親附谷神來出入天地玄門中初
時一步至兩步十步百步旋如風一里二里
不行到百里千里去無蹤出時門户關鍵了
重重卦記無草草盜賊興心欲劫時千里之
中須便到世間道士無輕忽莫將己物爲他
物宫宅如能修補全自在其中入或出
　　　逭數篇第十八
人晚悟道修鍊者修鍊未成曆數未至必無
能免乎死而飛仙矣苟知數至而能逭諸已
爲地仙然後可以修長生冲霄之道
　　　訣曰
世人壽命有長短大數看看朝夕滿神光若
去門户黑發火三焚焚不轉然知數至必須
逃靜定玄關至在牢目前多見神仙侣或曳
朱巾佩絳綃手持太上玄元勅謙辭苦苦來
相邀更說冲天諸種事共子身同上九霄或
有此言終勿聽或欲同行愼勿爭但知閉在
朱門首穩向玄宫安大靜遊神千里隔關山
侍伊去後來相看遊神去後有神呪呪自仙
師付金口
　　　神光篇第十九
近代道士採諸俗之說後神光者必手剡乎
目眥自見焉斯咸非也夫道出自然何必力
求力求得者不名道德也但於五更鷄鳴已
前面東正坐瞑目息慮於無明處伺之片時
其神光自至運日月之象或類燈燭之光上
下旋迴没而復出候之久久瞑目則至或伺
之三日不至者人數至焉宜急逭也
　　　訣曰
但知瞑目居玄室半夜子時多便出或如電
影突然來似逐流波浮又没或如日月耀熒
煌或若靈珠炫五光炳然萬物皆可覩半白
半紅填洞房或若不來人數至急鎻門庭且
迴避遠去名山舊隱藏莫逐張三並李四菱
花切在頻頻照認取神仙須縷細左旋右轉
往來熟便見喬林蟬自蛻斯言不盡世人迷
盡言還恐泄天機莫言修鍊無門户自是神
仙有路岐
　　　總要篇第二十
修卦庶爻風雨不行風雨過而後作坎離二
卦晦日弗卜卦終一十二爻布三十六是也
坎離九月續水火又有九月兼坎離成既濟
未濟又九月正乾坤三月道若就居玄室百
日而成緫而計之千日備矣夫色敗之士亦
千日不可以補之必久久行之以填陽關坎
一陽而二隂也火生於水其道自然人嗜慾
者竭乎一陽一陽力盡矣人至於死故必命
元和之炁以補焉補之備人生矣且天高地
卑隂陽之道列矣一動一靜剛柔之位見矣
得類而合得黨而群本群而分吉凶之義彰
矣天列乎象日月星辰也坤設乎形山澤草
木也六爻互變隂陽相交風雨以潤雷電以
震秋往春來寒藏暑格上下交通日盈月昃
龍翥雲逐虎動風生龍虎之道可親而不可
遠可伏而不可使勃勃則害人親則可久既
久則大既大則久賢人之德業備矣夫聖人
設易象知存亡是爲下也易者變也道至而
後變故曰易象者像也像者想也想而覩之
通於神明神明者長生之道備矣故曰象是
故君子知進知退知柔知剛俾夜作晝變隂
爲陽亂居而靜安居而忙耽而味之樂而玩
之動則觀其神光靜則觀其魂魄不遠千里
逭其數也弗踰千日成其功也故天必祐之
吉無不利爾故謂彌綸天地之道仰以觀乎
天文俯以察乎地理是以知幽明之故原始
反終故知死生之說是也遊魂爲神元炁爲
物神物須備物無所漏漏則囊墮弗知者遊
魂變怪怪言鬼爾鬼神之狀以明失得失而
爲鬼得而爲神隨日月之精運合龍虎之情
範天地之周備通晝夜之幽顯神無方而從
方來故有方也易無體而生乎體故有體也
一動一靜隂陽之道孰可測矣生者是死死
者是生隂陽變化繼之者昌聖賢之道民日
用而不知故聖人者資道以見之所以謂之
仁智者明文以見之所以謂之智藏其物以
待諸仁君子盛德著矣故易謂日新之爲盛
德生生之謂易是也居其室而知其數以其
光而察其候上效其乾下法於坤乾坤之道
故能造化易謂極數知來之謂占變通之謂
事隂陽不測之謂神是也動靜有常時得失
有常道得彼而失此得此而失彼一晝一夜
一寒一暑晝明而夜幽或反之寒暑往來或
差之故曰占故曰象故曰易善窮者故曰洞
善了者故曰玄
　　　廣玄篇第二十一
廣玄者所以廣洞玄之義也天地無形而生
有形男女無象育有象也資於無象故有形
資於有象故名所以立故强爲是謂天地是
謂男女是謂生死生者自無而得有死者自
有而得無自無而得者道也自有而失者愚
也愚不以道得知有之爲有是有也知無之
爲無不知無之爲有也故男之生也一陽肇
降四炁爰鍾凝結其形是生九竅備而既育
陽炁淳實故其象得乾
　　乾者健也純陽之炁凡人始生元炁未
散固關未開貪愛未生淫慾未作飲乎血守
乎一六爻不盪故純其神爾至於十歲口爽
滋味心有好惡觸之則嗔怒玩之則戲樂應
變以可教隨見以可立文武之道繫之於心
工賈之利推而得之㫖故初九盪而成隂其
卦得遘
　　遘者遇也一陽初敗勢始歸隂隂北方
之首也其位曰亥亥之始生力未壯也故易
羸豕遇强猳强猳五陽也羸豕一隂也言人
止此一隂始生淫慾之道將萌其進衆猳所
遇將蕩其身而遇乎害也至於弱冠冠裳所
被禮樂所拘婚媾所役嫉妬所蠱志有於室
故其卦得遁
　　天下有山遁遁者退也謂二陽俱遁將
缺其健隂炁方長陽未全減故易謂君子以
遠小人是也小人者女子君子知道能固其
身慾能喪其身在隂方盛必戒慾樂以補乎
遁陽其志爾至於三十壯於血炁家室之作
成矣子孫之後繼矣施忠於國則宦利所行
不能息也報怨在讎則剛齗之勇不能戢也
貪利於家欲千古之不能耗毒爵於身欲九
遷之貴不尚不知淫慾爲伐命之斧滋味爲
腐腸之藥故三陽見缺其卦得否
　　天地否否非健也剛已去半柔居其盛
故人之壯室色雖其茂炁雖其猛苟順而弗
載其慾則剛健之德日消矣外强而内弱是
以易謂外君子而内小人人止於此弗能修
鍊日有耗減故易謂大往而小來小人道長
君子道消者是矣以君子之不然知大之往
小之來必節飲食愼淫慾固根蒂抱乎元守
乎一以消乎隂也故易謂君子以儉德避難
此之謂也至於四十子孫盛立淫慾道過齒
髮將暮則缺乎四陽其卦得觀
　　風行地上曰觀九五爲君君則人之心
焉人以四十淫慾未足故能悔悔身之有敗
是以心觀形則愼房室誡貪慾用補元和之
炁君子止于是則修之小人反是毁之四十
而不愼然後見棄故易謂六三觀我生之進
退其道明矣至于是以勤于修養以陽補隂
尚能不失故易謂九五觀我生君子無咎也
至於五十弗奉厥道陽德衰亂隂鬼日盛則
缺乎九五其卦得剥
　　山下有地曰剥剥者落也其如草木之
落歸乎秋也初六剥足自微剥也足人之所
履人非足無能適故易謂剥床足矣床人之
所安剥之則不利所安者人之身爾人之有
形其猶止之有床床之壞則無能憩形形枯
則無能宅神神苟去形必喪也剥之義大矣
哉剛變乎柔陽變乎隂貞變乎凶隂炁斯盛
小人道長故易謂不利有攸往至此弗悟得
輿剥廬之事顯矣至於六十弗補其道垣見
頽矣室見壞矣人見亡矣隂盛而陽喪魄笑
而魂悲順以行之亢龍有缺其卦得坤
　　坤者順也其名地其形土其性柔其事
隆夫人至於六十不能修鍊純隂備作則肝
道衰肺道枯心道懵脾道敗膽道弱腎逍竭
六事既備至於死而爲鬼故曰鬼之言歸也
魂歸於天魄歸於地故順乾曰生順坤曰死
生死之道見矣知而鍊者反坤道焉是以易
謂乾坤爲易之門户易乃聖人變化生死之
書也六十而知其道猶修鍊乎其能鍊陽銷
隂補其初九則其卦得復
　　雷在地曰復剛動而陽反其中本見矣
本者天地之心焉凡人六十而悟修其至道
方復厥初必以至日運乎坎離用亦以時無
失厥度𨵙其所覩默然自守安乎大靜以從
其政而得於本故易謂復其見天地之心乎
又曰先王以至日閉關商旅不行易曰湛寂
然而大靜先王則天地而行者也象曰不遠
之復以修身也勤而不倦以朝夕繫安其大
靜補其六二成乎正陽則其卦得臨
　　澤上見地曰臨陽炁復盛隂炁雖茂日
見消也故君子道長小人道消勤而弗怠至
於隂月無失其理剛炁侵而日蔓則無咎稱
復乾卦其事泰矣故易曰至于八月凶八月
之衆隂也不鍊陽而銷之終凶也臨之爲義
大矣哉復厥天數故易曰剛中而應大亨以
正之道也人能知咎承剛以修復乎三陽其
卦得泰
　　地天曰泰君子以積德累行鍊陽消隂
日萌其進弗怠其九竅通利四體盈實起居
和節萬神通泰隂炁日微陽炁日大内剛健
而正行外柔而和從往則咸利故易曰天地
交而萬物泰君子道長小人道消斯之謂也
至强不息日進其道消乎六四則其卦得之
大壯
　　雷在天上曰大壯壯順天之道震發萬
物迅雷之用莫不蠢然君子以觀乾之道盡
乾之功而行矣執乎大靜群魔不作姤事不
興以心觀炁庶想悉斷垢則沐以眞水疾則
炙以元火餘隂一日爲陽所燼小人道喪於
斯矣剛正内作發之於外外雖柔順其何以
制乎盛陽者焉然三尸欲叛七魄待離必畏
乎剛健而無能矜其妬也以陽德大王故曰
大壯是以易曰正大而天地之情可見矣修
之弗已變乎九五則其卦得夬
　　澤上於天曰夬君子以修身愼行夙夜
罔懈省刑獄恤狐寡救沉溺扶顛危息嫉妬
遊神運炁抱元守一鍊乎太陽以消隂炁小
人道消則得乎夬夬者决也至此有决於解
脫之道也凡君子之生基於丱角則曰全陽
止於十歲缺其初九則卦得姤丱之年未知
修鍊至於弱冠其卦得遁二十而能修鍊養
攝其初九其卦得同人
　　天與火同人至於三十能全其眞道復
其初九則其卦得無妄
　　天下雷行無妄至于四十能省其咎守
其一寂無所求復其初九則其卦得益
　　風雷曰益至子五十修其至道補于初
九則其卦得頤
　　山雷曰頤二十而補炁至于九二則其
卦得履
　　上天下澤曰履至于四十復其九二則
其卦得中孚
　　澤上有風曰中孚四十而不倦能行其
炁以鍊乎隂補乎三陽則其卦得小畜
　　風行天上曰小畜至於五十能知其道
精行無怠補其陽炁至於九二則其卦得損
　　山下有澤曰損陽炁上消其隂故易謂
損上而益下是也五十知損之道能損其六
三變乎九三則其卦得大畜
　　天在山下曰大畜六十而無惑至行其
道上損下壯其炁鍊其六四成乎純陽則其
卦得大有
　　火在天上曰大有凡納乾坤坎離四象
抽運失度則八卦盪而更矣是成六十四也
聖人演易變化之道備矣陽盛而隂伏則神
仙可見矣隂盛而陽伏則魂魄可離魂魄離
而人夭神仙見而屍解其道至矣不遠千里
自顧而笑是以君子觀上天之道執而行之
蕩五味而修乎身藴五常而潔其行爲賊盜
人生也聖人反盜矣天地至大日月至明晝
夜以革尊卑位定鬼關是閉意馬弗馳在乎
手也關鍵既宻靜定既固出入往來得乎自
在萬變化之在乎身也天之大者人也人之
大者機也順天以行其炁從時之義以伏其
機機無泄元陽固實鍊隂至陽乾道彌著立
乾之位坤基方見定矣
陽盛隂消隂炁解散故天起煞心龍蛇潰矣
君子以下三尸束群魔逐青龍走白虎顛之
倒之日就月將離純隂而坎純陽故天地反
矣乾坤位定人事固久外邪不入内陽則盛
守一不失抱元得志俟乎蟬蛻漏形遺矣故
天人道合基棄而神出也天地生人長短有
定巧拙之性任運自可遊神移神故可藏可
伏也耳聽目視鼻香口味心勞慾作者必損
乎壽君子能瞑目於内視盲於色也塞耳於
外聵於聲也窒鼻於物齆於香也緘口於饌
絶於味也弗勞其心存乎壽也不貪其慾固
乎基也是以目觀其色心所愛矣愛而後動
令難忘矣是故塞九竅而邪不入在乎盲目
灰心愼慾於三也動而有失靜而有得是也
人能貯心心能敗人心爲帝主緫統萬神心
者在亂淫慾大作萬神離散人將死矣故木
生火而自焚國生奸而自叛男子知目不可
視色心不可亂慾口不可貪味故修鍊之以
全其身是爲聖人也天地用仁而生乎人用
不仁而殺乎人道之常也乾坤之候百穀草
木盜時而出之百穀草木之味人盜秋而食
之百穀草木之毒盜人之生者也君子以安
乎三才無使盜作然後以坎水離火烹而餌
之餌之以時百骸自理故先王以至日閉關
商旅不行之類是也人識像神之像爲神不
知舍於身之神而爲神也人身之神鍊之爲
仙故爲神也尸解之道日月運行左旋右没
右旋左没其數有三安其身修其神處其室
絶其念始有小靜百日之功著矣次安大靜
千日之行積矣功著而行積神光爲之出故
日之與月其數是也大之與小其功一也神
明爲之以生聖功爲之以立君子以固窮守
道不泄其機小人則反矣安其子息其母抱
其元守其一厥志不蕩厥邪自屏鍊剛消柔
積功不倦其若聾之視瞽之聽示乎專也絶
利其一者也絶利其一功加十倍日月出没
三反其數道成以一穢形將墜明神是出故
功加百倍矣心之所欲復所棄故生於物人
之失者己之得得而能守不失以道制之在
心運而歸元故禽之於氣端居玄室默守其
道湛然無慮可往可來人壞而神立故生者
是死死者是生也凡勢動而爻變可聚而可
分日月有度剛柔相鍊有功則久既久則盛
君子之基固矣一進一退變化之道明矣以
剛消柔乾坤之理著矣是以賢人之處默所
居而安者求乎修鍊之至也明鑒在側揚乎
光也則鬼神之情狀覩矣百姓日用而不知
以諸物禽諸氣其動也剛其靜也柔止觀其
形容俟其進退則吉凶之道斷矣故知之修
鍊謂之聖人其是之謂歟

洞元子内丹訣卷下





